Одна жінка ніколи не їла, поки її чоловік був дома. Кожен раз казала:

— Я уже наїлася.

   Але коли чоловік ішов на роботу, вона варила, смажи­ла й пекла для себе. Поїсть собі смачно, а потім тільки воду по­пиває. Чоловікові зварганить пісного борщу або картоплі з квашеним огірком, і все — обід готовий.

   Одного дня жінка зварила собі курку. Половину з'їла, а половину заховала під лаву, в кутку. Та чоловік повернув­ся раніше, коли ще в хаті пахло курятиною. Жінка ви­йшла по воду, аби йому зварити на обід якоїсь там бовтан­ки, а він знайшов м'ясо і з'їв.

   Жінка увійшла й готує полуденок, але весь час воду попиває і приповідає:

— Ой, наїлася якоїсь біди! Цілий день п'ю воду, як та качка.

А чоловік почухав потилицю і відповідає:

— Ой, і я хочу води, бо теж з'їв півбіди.

Напився водиці, відтак сів на стілець, і нашій казочці кінець.