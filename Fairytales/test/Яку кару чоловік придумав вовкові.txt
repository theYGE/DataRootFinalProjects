Одного разу жили собі чоловік і жінка. Жінка була дуже вредна і все сварилася із своїм чоловіком.

   Якось прийшов вовк і з'їв чотири вівці з кошари. Чоловік боявся жінці те розповісти, бо знав, що буде йому не переливки, але затаїти не можливо було. І так він смиренно каже своїй жінці:

— Жінко, не добра новина у нас.

Жінка питає:

— Що таке?

— Я би тобі розказав, але ти будеш дуже сердита.

— Що? Що?

Тоді чоловік каже:

— Та прийшов вовк у кошару і з'їв чотири вівці.

Як жінка почне:

— А бодай би ти пропав, та щоб у тебе повилазило… Щоб негайно загородив кошару!

На те чоловік і каже:

— Цить жінко, переживемо ми ту біду. І тоді пішов він до сусіда і позичив капкан, та підставив на те місце, куди вовк заходив, і лишив там на ніч.

   Зранку прийшов і видить, що вовк попався у капкан, прибіг до жінки і каже:

— Ой, жінко я вовка впіймав котрий вівці поїв!

— Хвала богу, що впіймав його. Тепер придумай таку кару, аби вовк мучився жиючи за те що зробив таке з нашими вівцями.

Чоловік каже:

— Та що би таке придумати? Не давати йому, здохне з голоду. Побити його — теж здохне…

Тоді жінка каже:

— Даю тобі три дні, придумай таку кару, яку я сказала.

   Чоловік пішов і думав, думав: «Відколи я оженився, усе живу і бідую з тою жінкою…». І тут чоловіку прояснилося: «Треба вовка одружити!».

Тоді прибіг він до жінки і каже:

— Нарешті придумав я йому страшну кару, я вовка оженю, от тоді він за бідує!!!