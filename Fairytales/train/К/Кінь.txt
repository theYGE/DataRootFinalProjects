Був собі кінь, не дуже гарний, молодий, непоказний, та у розумного хазяїна все тяг та тяг чи то на панщині, чи на хазяйській роботі і в бороні, і в возі, і в санях, і з хлібом, і з соломою, або де з чим попало, все помаленьку робить, а іноді квапиться, коли того треба. Інші коні чепурні, веселі, гарні і молоді, часом басують, а часом, на гору обоз важким возом запряжені, стануть, або на дибки спиняться, або вивернуться, а цей все везе та везе: бо він у час погодований, напоєний; під час овесцю або іншого якого зерна поїсть; віз справний, на возі положено по силі; хазяїн не все його понука, а деколи дає і відпочинок. Дивуються люди та й хазяїн ним не нахвалиться.

   От якось попався той кінь іншому хазяїну. Що поїде він на ньому, то все й каже:

— Досталася хвалена шкапина. Людські коні як коні, а це, боронь боже, який ледащо вдався — ні бігти, ні ступою. Бодай вас, що ви його хвалили! Та я не так з ним справлюсь!

   Запряже, на гору скоком на ньому. Кінь біжить – біжить та й стане, а там з половини гори задом, задом, поки вдержить віз. Він його по ребрах палюкою, а кінь побіжить та й назад; він ще по ребрах — кінь рвоне, та не в силу, стане знову, та на дибки, а там набік — і поламав оглоблю.

— Що це зробилось коневі?— казали. За ним цього не було.

— Дивіться, братця, — каже хазяїн зустрічним людям, — що мені з ним робити? Уже я, б'ючи, і рук не чую.

— Еге, панотче, — каже йому один, — та його хомутом душить, через сіделень високо.

А другий каже:

— Та гляди, небоже, чи годував ти його сьогодні, або чи пив він: бач, як перепався.

А третій:

— Та глядіть, хлопці, який важкий віз, та яка справа! Те колесо гальмує, те скрипить, непідмазане, ото і теліпаються. Ні, чоловіче, ми цього коня знаємо: кінь як кінь, та за поганою справою і без доброго корму як йому везти і по рівному, а ти ще хочеш, щоб він біг на гору з важким возом!