 Жили собі разом кіт та кріт, та курочка. Кіт та кріт ходили на заробітки, а курочка залишалася дома. Вони як ідуть на заробітки та й наказують:

— Не виглядай, курочко, в віконце, а то тебе лисичка украде.

   Пішли раз кіт та кріт на заробітки, а лисичка прибігла під віконце та й каже:

— Курочко, курочко,

Масляна головочко,

Одсунь віконечко

Та глянь на сонечко:

Он бояри йдуть —

В красному, в зеленому,

голубому

Та й на конику вороному.

   Курочка відсунула віконце та й виглянула, а лисичка хап її за голівку та й понесла в свою хатку.

А курочка дорогою і співає:

— Коте, коте, і ти, кроте!

Несе мене лиска

На лисому хвості

По липовому мості,

З гірки на долинку

Та й в свою хатинку!

Кіт та кріт почули, прибігли та й одняли курочку:

— Ми ж тобі казали, щоб ти не виглядала, а ти не послухала нас! Так дивись, не виглядай же! Ми тепер підемо далеко і не почуєм, як ти нас кликатимеш.

   На другий день кіт та кріт пішли, а лисичка знов прибігла, сіла під віконце та й:

— Курочко, курочко,

Масляна головочко.

Одсунь віконечко

Та глянь на сонечко:

Он бояри йдуть —

В красному, в зеленому,

голубому

Та й на конику вороному.

А курочка притаїлася та й мовчить. Тоді лисичка каже:

— О, яка ж бо ти, курочко… Уже розсердилась… Я тільки пожартувала.

   Курочка виглянула, а та хап за голівку та й понесла у свою хатку. А курочка дорогою співає:

— Коте, коте, і ти, кроте!

Несе мене лиска

На лисому хвості

По липовому мості,

З гірки на долинку

Та й в свою хатинку!

Кіт і кріт почули, прибігли і одняли курочку:

— Ми ж тобі казали, щоб ти не відчиняла віконця! Тепер ми підемо ще далі, так хоч як будеш звати — не почуєм.

   На третій день вони пішли на заробітки, а лисичка зараз і прибігла, сіла під віконце:

— Курочко, курочко,

Масляна головочко,

Одсунь віконечко

Та глянь на сонечко:

Он бояри йдуть —

В красному, в зеленому,

голубому

Та й на конику вороному.

Курочка мовчить. Вона тоді вдруге заспівала та й каже:

— О, курочко, яка ж ти сердита! Я тільки пожартувала з тобою, а ти і розсердилася!.. Я зовсім не хотіла тебе їсти! Тепер тебе не буду й зачіпати…

   Курочка виглянула, а вона її хап за голівку та й понесла у свою хатинку. Курочка дорогою і співає:

— Коте, коте, і ти, кроте!

Несе мене лиска

На лисому хвості

По липовому мості,

З гірки на долинку

Та й в свою хатинку!

Не чуть. Вона вдруге заспівала:

— Коте, коте, і ти, кроте!

Несе мене лиска

На лисому хвості

По липовому мості,

З гірки на долинку

Та й в свою хатинку!

Не чуть. Вона втретє заспівала:

— Коте, коте, і ти, кроте!

Несе мене лиска

На лисому хвості

По липовому мості,

З гірки на долинку

Та й в свою хатинку!

Не чуть.

   Лисичка принесла її додому та й заставила своїх дочок піч топити та воду гріти, а курочку посадила на пічку.

   Кіт та кріт прийшли додому — аж курочки нема, лисичка вкрала. Вони пішли в ліс, зробили скрипочку і дудочку, пошили шкіряний мішок та й пішли на лисиччин двір, сіли та й грають:

— ДУ-ДУ-ДУ-ДУ в дудочку,

Скрипу, скрипу в скрипочку!

А в лисички новий двір.

Чотири дочки на вибір,

П'ята вона, вийди сюда!

А лисиччині дочки почули та й кажуть:

— Що це, мамо, грає? Ми підемо послухаємо.

А лисичка каже найменшій:

— Піди подивись, та не барись, а то пора курочку різати.

Та вийшла.

— Музиканти мої, музиканти мої, заграйте мені!

А вони питають:

— А чи будеш танцювати?

— Буду.

— ДУ-ДУ-ДУ-ДУ в дудочку,

Скрипу, скрипу в скрипочку!

А в лисички новий двір,

Чотири дочки на вибір,

П'ята вона, вийди сюда!

   Цок та й в лобок, та й у шкіряний мішок. А лисичка чекає – чекає — не йде дочка. Вона і посилає другу:

— Оце як забарилась!.. Піди поклич. Пора курочку різати.

Та вийшла та й каже:

— Музиканти мої, музиканти мої, заграйте мені!

— А будеш танцювати?

— Буду.

— ДУ-ДУ-ДУ-ДУ в дудочку,

Скрипу, скрипу в скрипочку!

А в лисички новий двір,

Чотири дочки па вибір,

П'ята вона, вийди сюда!

   Цок та й в лобок, та й у шкіряний мішок. Лисичка посилає третю дочку:

— Піди подивись, що вони там так забарились!

Нехай ідуть скоріш. Пора курочку різати.

Та вийшла та й просить:

— Музиканти мої, музиканти мої, заграйте мені!

Будеш танцювати?

— Буду.

— ДУ-ДУ-ДУ-ДУ в дудочку,

Скрипу, скрипу в скрипочку!

А в лисички новий двір,

Чотири дочки на вибір,

П'ята вона, вийди сюда!

   Цок та й в лобок, та й у шкіряний мішок. А лисичка, почекавши, бачить, що нема третьої дочки, посилає четверту:

— Піди поклич їх. Що вони там роблять?

Та вийшла та й каже:

— Музиканти мої, музиканти мої, заграйте мені!

— А будеш танцювати?

— Буду.

— ДУ-ДУ-ДУ-ДУ в дудочку,

Скрипу, скрипу в скрипочку!

А в лисички новий двір,

Чотири дочки на вибір,

П'ята вона, вийди сюда!

   Цок та й в лобок, та й у шкіряний мішок. А лисичка чекала – чекала та й каже:

— Що це вони там забарились? Піду сама покличу.  

Вийшла:

— Музиканти мої, музиканти мої, заграйте мені!

— А ти будеш танцювати?

— Буду.

— ДУ-ДУ-ДУ-ДУ в дудочку,

Скрипу, скрипу в скрипочку!

А в лисички новий двір,

Чотири дочки на вибір,

П'ята вона, вийди сюда!

   Цок та й в лобок, та й у шкіряний мішок. Ввійшли у хатку, взяли курочку, принесли додому і тепер разом поживають та добро наживають.

