Був собі бідний чоловік, не мав за що жити, бо не було в нього ні землі, ні худоби. Пішов якось він у ліс лико дерти. А чорт побачив. Приходить до нього й питає:

— Що ти робиш?

— Деру лико!

— Навіщо?

— Буду плести сітки та ловити чортів!

— То й мене зловиш?

— А ти ж думав, що як? От тільки – стережися!

— Не лови мене, я тобі дам бочку грошей!

— Занеси ж мені додому.

Чорт узяв і заніс. Питається:

— Коли будеш ловити?

— Завтра.

   Ось на другий день приходить чорт, а мужик уже плете мотуззя.

— Що ти робиш?— знову питає.

— А бач, плету сітки на старих чортів, а молодих і так половлю!

— А коли будеш ловити?

— Завтра, бо, бач, ще сіті не готові!

   І так цілий тиждень мужик чорта водив. Бачить чорт, що його обдурено, і каже:

— Слухай-но! Коли ти мене ошукуєш, то я піду до свого пана Люцифера, нехай нас розсудить!

— То йди!

   Пішов той чорт до пана свого й розказує свою пригоду з мужиком. Люцифер йому каже:

— Я вас розсудити не можу, бо мужик до мене не належить, але таку тобі пораду даю: котрий котрого перебіжить, то того й будуть гроші.

   Приходить чорт і каже мужикові, яку йому пан Люцифер пораду дав. Мужик відповідає чортові:

— Є в мене синок Матвійко, в лісі воли пасе. Як ти з ним не збіжишся, то зі мною й не змагайся!

   От ідуть вони до лісу. Мужик знав, де заєць мав ліговисько. Підходить тихенько, дивиться: спить заєць.

— Матвійко! Воли де? — крикнув мужик.

   Заєць як вискочить та драла! А чорт за ним телеп-телеп! Але де чортові до зайця!

— Що ж, — каже мужик, — не перебіг ти мого синка.

От приходить чорт знову до свого пана і каже:

— Пане, мужик показав мені свого синка і велів, щоби я з ним збігся, а як не збіжуся, то з старим щоб і не старався. І я не міг з його хлопцем збігтися. Будьте ласкаві, пане, дайте іще якусь пораду.

— Яку ж я тобі дам пораду? От, — каже, — котрий котрого переборе, то того будуть гроші.

Приходить чорт і каже те мужикові, мужик відповідає :

— Який ти дурний! Куди тобі зі мною боротися? В мене є в лісі старий мій дід, і такий старий, що аж мохом поріс. Як ти з ним не зборешся, то зі мною не пробуй!

Повів мужик чорта до лісу, в якому знав, де ведмідь має барліг.

— Мій дід сліпий, нічого не бачить і ні до кого не говорить: його треба зачепити. Візьми трохи попелу в жменю, а як я діда покличу з хати, то ти кинь йому попелом в очі, тоді він розворушиться і буде з тобою боротися.

От приходять до барлога. Мужик крикнув:

— Діду, а вийдіть-но!

   Ведмідь почув чоловічий голос, почав бурчати і вилазити з барлога.

— Чуєш, як дід богу молиться? — каже мужик. — Тільки покажеться, кинь йому попелом в очі, він і розворушиться.

   От тільки вийшов ведмідь з ями, а чорт хвать йому попелом в очі. А ведмідь як талапне його, лапою, то чорт аж юшкою вмився.

   Насилу вирвався чортяка від ведмедя, побіг до свого пана та й знову йому скаржиться, знов просить якоїсь поради.

— Яку ж я тобі дам пораду?.. От котрий котрого передряпає, того будуть гроші.

Приходить чорт і каже мужикові:

— Казав пан: котрий котрого передряпає, то того будуть гроші.

Мужик відповідає:

— Слухай-но, сьогодні вже пізно, треба десь вийти на плац, щоб люди бачили, як ми будемо дертися. То краще іди додому, відпочинь, бо ти вже й так змучився, а завтра раненько прийдеш, та й будемо дертися.

— То й добре, — погодився чорт і пішов додому.

   Тим часом мужик подався до коваля, попросив поробити йому на пальці гаки залізні, взяв волову шкуру, обшився.

На другий день приходить чорт.

— Ну як, — каже, — підемо?

— Авжеж підемо!

   От виходять на плац, давай дертися. Чорт що візьме пазурами, то тільки погладить мужика по шкурі, а мужик як зачепить чорта гаками, то дере паси від шиї до п'ят, — так чорта здер, що аж шмаття висить.

   Насилу чортяка вирвався з мужицьких рук, полетів до свого пана.

— А що там? — питається Люцифер.

— Ой біда, — чорт каже, — мужик мене здер! Ось дивіться, яке шмаття висить! А я йому нічого не міг зробити. Змилуйтеся, пане Люцифер, — дайте мені якусь пораду.

— Либонь, — каже Люцифер, — з мужиком ніхто справи не виведе, але ще даю отаку пораду: котрий котрого переколе, то того гроші будуть.

Приходить чорт до мужика і мовить:

— Казав пан Люцифер: хто кого переколе, то того будуть гроші.

— Ну й добре, — відповідає мужик, — ходімо колотися.

   Іде мужик через тік, бере вила. А чорт має списа. Але чорт каже:

— Е, небоже, ти мені дві дірки зробиш, а я тобі тільки одну.

— Ну, то поміняймося!

   Взяли помінялися, приходять до плоту, давай через пліт колотися. Мужик що шпигне, то все чорта в живіт, — геть його сколов. А чорт застромив вила в пліт та й не міг далі посунути.

   Дивиться чорт, що непереливки, — покинув і втік до пана. Той питає:

— А що там?

— От дивіться, пане, — каже чорт, — подер, сколов мене, і не можна грошей видерти!

— А бач, я тобі казав, що з мужиком і чорт справи не виведе. Але ще тобі дам останню пораду: котрий котрого пересвище, того будуть гроші. Іди і більше вже не приходь.

— Ні, — каже чорт, — вже не прийду.

От приходить чорт до мужика і каже:

— Оце мені пан дав останню раду: котрий з нас котрого пересвище, то того будуть гроші.

— Ну, то що, — каже мужик, — будемо свистати.

— Ходімо до лісу, — каже чорт.

   Приходять до лісу. Чорт як свиснув — почали верхи на деревах ламатися. Як свиснув удруге — почали з корінням дерева ламатися.

Тоді мужик і каже:

— Е ні, небоже, я тут не буду свистати! Коли ти свиснув, з корінням ламало дерева, а що ж то буде, як я свисну! Я піду додому, в мене хата міцна, все-таки хоч верх зірве, а нас не поб'є.

— Ну, — каже чорт, — ходімо.

От приходять додому. Мужик крикнув:

— Жінко, позатикай собі і дітям вуха, позав'язуй очі, бо як свисну, то поглухнете і очі вам повилазять!

А чорт сів на припічку і каже:

— Зав'яжи ж і мені!

   Зав'язав мужик і чортові очі, взяв сокиру в руки, і що свисне, то все обухом по голові чортові. Так його освистав, що в нього й справді очі вилізли.

   Отак у мужика гроші й залишилися, і від того пішла приказка, що «мужика і чорт не змудрує».