Леґінь кілька років гарував у багачів. Недосипав і не­доїдав, аби скласти трохи грошенят та купити щось для господарки. Потім пішов до сільської дівчини і каже:

— Маріє, маю гроші й хочу ґаздувати. Будь моєю жінкою.

Дівчина відповіла:

— Не можу я бути твоєю жінкою — в тебе неньо лихий.

Та Марія хлопцеві подобалася — мав би файну жінку!

   Що тепер робити? Не вижене ж батька на зелену пашу. Зажурився, задумався. І одного дня повів свого тата на третє село, до далеких родичів. Лишив грошей, аби там старого добре дозирали, і знову пішов до дівчини.

— Будь мені за жінку. Вже не маю неня — поховав його…

— Коли так, то буду я твоєю…

І справили весілля.

   Та не минуло й тижня, як Марії приснився старий. Він просив її: «Візьми мене, невісточко, додому, бо мені тяжко на чужині з чужими людьми»…

Марія геть чисто налякалася. Вранці побігла до попа і каже:

— Панотчику, приснився мені чоловіків неньо. Просив­ся небіжчик, аби його взяти з того світу. Я боюся…

— Не бійся, сестро моя, він є в пеклі до самих колін, — відповідає піп. — Заплати тисячу лей, і я помолюся, аби дав тобі спокій.

Жінка пішла додому, взяла грошей і понесла панотцеві.

   А вночі їй знову приснився старий. Сказав: «Невісточ­ко моя, дуже хочу вернутися додому. Скажи моєму си­нові, аби забрав мене вже звідси».

   Жінка ледве дочекалася ранку. Як чоловік пішов на роботу, вона побігла до попа.

— Панотчику любий, небіжчик неньо ще раз приснив­ся мені, Ви щось робіть, бо мені аж страшно лишатися в хаті.

— Він, молодичко, у пеклі до самого пояса. Дай тися­чу лей, аби я помолився, тоді дасть тобі спокій.

   Марія одразу побігла додому. Кинулася до скрині, де були зароблені чоловіком гроші, взяла тисячу лей. Дала їх попові й тішилася, що більше не буде покійний батько снитися. Але коли настала ніч, він знову приснився. Жін­ка — до попа:

— І далі сниться, панотчику! Що мені робити? По­радьте, бо здурію.

— Дай тисячу лей, і тепер усьому має бути кінець.

   Молодиця принесла попові решту чоловікових грошей, вернулася додому. Другого дня її чоловік хотів узяти лей і отворив скриню. Мацнув — а там ні шустки. Крикнув:

— Жінко, а де наші гроші? І вона зізналася:

— Я дала панотцеві, аби молився за твого покійного неня, бо старий щоночі мені сниться.

Чоловік сердитий, як вогонь.

   Другого дня привів свого батька із третього села і пішов з ним до попа.

— Зачекайте, неню, отут, перед порогом, — сказав бать­кові.

А сам зайшов у дім.

— Панотче, за що ви забрали гроші від моєї жінки?

— Я молився, аби твого тата випустили з пекла.

Чоловік вийшов надвір, покликав старого.

— Він тут… За кого ж ви молилися?

   Піп перехрестився і нічого більше не сказав, лише за­шморгав носом і даремні гроші положив на стіл перед чоловіком.

   Чоловік і жінка потім багато років файно ґаздували, а старий батько доживав свій вік коло них.