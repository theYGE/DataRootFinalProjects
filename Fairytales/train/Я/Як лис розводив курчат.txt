Одна лисиця мала сина і була вона дуже стара, не могла ходити за курчатами, посилала свого сина, молодого лиса. Ходив він, ходив, поки не набридло, бо годував маму й себе — треба було багато курей. Аж раз каже:

— Мамо, знаєте ви, як би я зробив? Якось люди викохують курей; може би, я собі вико­хав та би не ходив по чужих курни­ках?

А вона каже:

— Ну, як вдасться, то іди та й зроби так.

   Жвавий лис як загадав, так зробив. Пішов до одного ґазди в курник, страшно очима засві­тив, кури перелякалися, почали кри­чати. А лис вхопив кілька яєць і при­ніс, зробив гніздо в норі й каже:

— Ще йду раз принесу яєць, може би, більше курчат було.

А стара каже:

— То йди, лиш вважай, аби тебе хто не зло­вив, бо я буду сумувати.

   Пішов він, заліз в курник, але вже до другого ґазди, взяв знов щось кілька яєць і так само приніс та й каже:

— Ну, вже яйця є, якби ще курячу маму придбати.

   Пішов же до третього ґазди та й якраз по­трапив, що квочка сиділа коло тої діри, що кури лазять, а діра була не закрита, бо ґазди­ня забула закрити. Витяг він квочку, пішов до своєї мами та й каже:

— Ну, вже є і мама куряча.

І квочці наказав:

— Вважай, якщо будеш недобре сидіти, то тебе з'їм.

Квочка пообіцяла, що буде сидіти, та й сиді­ла цілий тиждень.

   Але одного разу прогулювались собі попри ту нору два коти та й занюхали яйця в тій ді­рі. Прийшли, налякали квочку і випили яйця. Аж вже накінці вилизують шкаралупу. Лис пробудився, почув, що є злодії в його норі, забіг другим входом, мама дала шнурка, а він пов'язав їх за ноги й повісив на гіллі крисла­того дуба, а сам пішов досипати, бо три ночі не спав. Заткав нору та й спить і нічого не чує. Але коти дуже жалісно нявкали, а тхір наді­йшов, і вони як почали тхора просити, тхір їх повідв'язував, то коти повтікали. Лис встав, подивився — нема котів, і жаль йому було, що стільки працював на яйця і на квочку, та й ні­чого з того немає. Відтоді не хотів уже з тим заходити та й носив мамі аж до смерті курок.