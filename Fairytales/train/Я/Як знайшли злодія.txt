Один чоловік украв у другого капусту. Той пішов жалітися у розправу, каже, що Ліщим украв капусту. Прийшов і Ліщим у розправу і одказується, що не брав капусти. А у розправі був збірник податків, він і каже:

— От я узнаю злодія; беріть ви пояс і йдіть у сіни, а я візьму другий кінець, перекину через двері і буду звідси тягнути.

Всі ухватились за пояс і держаться, а збірщик кричить:

— Узялися усі?

— Уже, узялися!

— Та, здається, не усі взялися? — знову кричить збірщик.

— Усі узялися!— кричать ті за дверима.

— А той, що капусту украв, хіба узявся?— кричить збірщик.

— Та й я узявся, — кричить Ліщим.

— А як і ти узявся, то заплати за капусту, а ні — віддай капусту тому, що ти украв у нього, — каже збірщик.

   Той злякався, не знав, що й казати, і говорить, що помилився. А тоді, через дві години, признався. Пішли вони всі у шинок, випили могоричу і помирились.

І досі згадують люди хитрого збірщика.