Був один цар і мав трьох синів. Два були розумні, а один дурний. Той цар був уже в глибокій старості. Однієї ночі мав він віщий сон: снилося йому, що є така вода, коли вмитися нею, то можна стати молодим. Рано пробудився він, став розказувати своїм синам і сказав:

— Хто із вас дістане мені тієї води, половину царства матиме.

Сказав старший син:

— Я вам, тату, дістану тієї води.

   Наказав майстрам робити корабель. В той час зробили корабель. Взяв він собі кілька жовнірів і поплив за водою. Вже рік немає його. Середущий син каже до тата:

— Я попливу, аж я вам, тату, тієї води дістану. Поплив і другий.

Немає і того вже рік, а старшого два роки. Тепер каже третій:

— Тату, я попливу, аж я вам тієї води дістану.

Відповідає йому тато:

— Іди, дурню! Ті розумні попливли, та й стільки часу їх немає.

   Почав просити тата. І дозволив йому цар плисти. Поплив він, взяв з собою лиш два стареньких жовніри.

   Ну, пливуть вони морем, пливуть місяць, уже й два місяці, немає ніде чужої землі. Їдуть далі, забачили гору, таку високу, що аж страшно дивитися на неї. Каже царевич до своїх вояків:

— Будемо під нею ночувати:

   Припливли до неї, стали і побачили світло в тій горі. Прив'язали корабель, а царевич пішов до того світла. Приходить туди, бачить дідуся і каже:

— Добрий вечір!

   Дід відповів йому і питається його, звідки він там узявся. Той почав йому розказувати всю правду, який татові сон снився за воду.

Каже йому той пустельник:

— Є така вода, але далеко. Я тут уже сто років живу, а ще не бачив я ні пташки, ні мурашки, аж тебе перший раз. Що б тобі подарувати? Подарую я тобі це весло — що раз погорнеш ним, то й сто миль пройдеш.

Подякував дідові, а той каже:

— Пливи попід цією горою, там іще моїх два брати живуть, щось і вони подарують тобі.

Подякував і поплив.

   Приплив до другого знов надвечір. Приходить до другого діда і каже:

— Добрий вечір!

Відповів йому той і питає його так, як той перший старий.

Він і тому всю правду каже. А старий йому відповідає:

— Є вода, але ще далеко. Двісті років тут живу, не видів нікого, аж тільки ти до мене в гості прийшов. Треба тобі щось подарувати. На тобі цю сопілочку. Як прийдеш до тієї води, а та вода на дуже високій горі, то заграєш — і все зсунеться на долину.

   Взяв царевич ту сопілочку і пішов. Але як виходив, казав йому той дідок:

— Пливи до мого найстаршого брата, він також тебе нагородить, а як усе зробиш, поверни до нас звідти.

Він пообіцяв, що поверне.

   Поплив королевич до третього дідка. Припливає він до нього, той дід побачив та й каже:

— Куди ти, королевичу, в далеку дорогу пустився?

   А він зачав розповідати, що за молодильною водою татові. Дід каже йому:

— Є вода молодильна, вже не дуже далеко. На ж тобі три пляшечки: як припливеш до тієї води, набереш одну — буде миша, кинь; набереш другу — буде щур, кинь й другу; набереш третю — буде чиста, сховай!

Іще каже:

— Королевичу, дорогий, триста літ тут живу, не бачив ні пташки, ні мурашки, аж тебе перший раз бачу, то прошу тебе, королевичу, будеш вертатись назад, вступи знов до мене.

   Ну і поплив. Припливає під гору, як подивився на неї, а вона така висока, більше як тисячу сажень. Наказав відплисти кораблем трохи, вийняв ту сопілочку, що йому дав дід, як заграв у неї, а гора зсунулася на долину. Припливає королевич до берега, виходить з корабля, бере одного вояка з собою і йде на ту гору. Приходить до криниці, зачерпнув однією пляшечкою – є миша, кинув; зачерпнув другою – щур, знову кинув; зачерпнув третьою – чиста вода, сховав її до кишені.

   Іде уже звідти, дивиться: такий палац – самим сріблом і золотом оздоблений, що він аж здивувався та й каже до того вояка:

— Мій тато який багатий і не має такого палацу, ану, зайду подивлюся.

   Приходить до палацу, відкриває, входить до покоїв. В одному покої лежить сіно, в другому – жито і пшениця в великих мішках. Входить до третього покою – стоїть стіл, на нім стоїть три пляшки вина і лежить три хлібини. Сідає коло столу, п'є з одної пляшки і крає одну хлібину, п'є з другої, крає і другу хлібину, і так третю, і хліба знов, напився і наївся.

Дивиться – лежить панночка в ліжку, спить.

   Будить і будить – не встає. Що робити? Бере перо в руки, пише листа, що такий – то був тут. І виходить до корабля; сідає і пливе додому, утішений тим, що є вода.

   Як раз погорне веслом, то сто миль пропливе. Пливе він, пливе і приплив до заклятої гори і побачив здалеку своїх братів на ній, що вже там пасуться, бо не було у них ні хліба, ні до хліба.

Тоді крикнув він до них:

— Бачите, аж я татові дістав молодильної води. Ну, ходіть уже додому і нате вам їсти.

Посідали разом і їдуть. Але старші радяться між собою.

— То нас похвалять за воду, – каже старший до середущого, – будемо татові казати, аби зробили бал, та й, може, уп'ється найменший, а ми вкрадемо у нього ту воду. Інакше як з'явимося на очі татові?

   А молодший брат був дуже стомлений, та й заснув. Брати добралися – таки якось до тої склянки і вкрали, а йому положили другу.

Приїжджають додому, каже той наймолодший:

— А я вам, тату, дістав воду.

Тато каже:

— Ану, дай умиюся!

   Дав той бідака, умився тато – однаково старий. Тепер кажуть ті:

— Що ви, тату, дивитесь на дурного! То ми воду дістали, а не він.

Дали татові, умився – став молодий.

   Тоді тато так зненавидів того наймолодшого, що він не може вдержатися коло тата. Такий став він татові бридкий, що не хоче тато й дивитися на нього. Біда йому…

   Одного разу пішов тато з мамою на прогулянку і забули ключі від каси. Наймолодший син взяв три пояси, набрав повні червоних дукатів. А тато уже наказав старшому синові, аби стратив наймолодшого. Той царевич обперезався одним поясом наголо, другим поверх сорочки, а третім поверх жилетки і хотів іти в світ. Коли входить кат до покою і каже:

— Прошу, царевич, підемо на полювання.

Той царевич утішився і каже:

— Зараз йдемо. (Гадав, що тато подобрішав до нього).

І пішли. Ідуть лісом, зайшли уже далеко. Тепер каже той кат:

— Знаєте, королевичу, що я вам маю зробити?

Питається той:

— Що?

— Маю вас стратити.

Царевич відповідає йому:

— Знаєш що, маємо тут пса, серце з нього виймемо, а я палець дам відрізати. Я батьку не признаюся ніколи.

І так зробили.

   Царевич замотав руку, на якій відрізали палець, і пішов у світ. Той кат взяв серце і палець, приніс і віддав цареві.

   Пішов царевич далеко в світ і найнявся в одного купця, який мав три кам'яниці. Перепродував різні речі, пустив дешево все. Як почули люди, що так дешево, то йшли дуже покупці. Спродав він все до вечора і замкнув магазин. Тоді зняв з себе пояс червоних дукатів і додав до виручки.

Прийшов додому, пан його питає:

— Чому прийшов?

А він відповідає, що спродав все. Пан здивувався:

— Там речі лежали понад два роки, а ти за один день спродав? Прийшов гроші рахувати, порахував і каже:

— Якби мені ще і тих два магазини так продати…

   Але там пробудилася та панночка, якій він залишив листа, коли воду брав, і пише вона до його тата, аби царевич приїхав до неї, а тут його нема…

Тепер цар просить того ката, що царевича мав стратити:

— Може, ти його не стратив.

   Той відповідає, що ні. Тоді цар розписав по краю, де є такий без мізинного пальця, аби дали йому знати. Священики оголошували то по церквах, і той купець відозвався, що є в нього. Зараз подали карету, і він поїхав.

Тато як побачив його, обцілував.

   От сів царевич у свій корабель і поплив. Припливає під гору, як заграв у сопілочку – гора зсунулась, він вийшов і забрав панночку.

   Приїхали до його тата, побралися, погостилися і від'їхали до свого дому.

Тепер живуть собі, уже й синок у них є.

   Одного разу синок розплакався. Батько не міг його нічим забавити і дав йому свою сопілочку, щоб дитина собі грала. А сам узяв рушницю на плечі і пішов у ліс на полювання та й забув сопілочку ту, що від неї гора зсувалась.

   Повертається назад додому, а гора стала знов висока. Побачив, що вже не вилізе на гору.

   Та й пригадав, що мав три сестри. Він собі гадає: «Десь вони тут недалеко». Пустився в дорогу.

   Іде, знайшов одну сестру, наймолодшу. Приходить на подвір'я, а там миша з карабіном бігає. Вийшла сестра, оборонила. Почав він їй розповідати все, як було, та й каже:

— Сестро, я хочу знати, де інші мої сестри.

Вона йому каже:

— Іди, миша тебе проведе.

   Іде миша спереду, а він за нею. Приходить до другої сестри, а там щур з карабіном. Щур підбіг до нього, сестра вийшла, оборонила. Увійшли до хати. Розповів і цій так, як тій сестрі, і каже:

— Я був би радий знати, де моя старша сестра.

Вона каже:

— Ці двоє звірят тебе проведуть.

   Привели його до найстаршої сестри. Дивиться, а там кіт з карабіном. Кіт замявкав, вона вийшла, оборонила. Увійшли до хати, почав розповідати всю правду: як він їздив за водою татові, як оженився, як пішов на полювання, все розповів. Вона каже йому:

— На тобі цих троє звірят, як вони тобі не дістануть тої сопілки, то ніхто тобі уже не дістане.

Взяв він їх з собою і пішов з ними до тої гори. Прийшов і каже:

— Ідіть, лізьте на гору.

   Пішли, але треба було трохи через воду плисти, забрав кіт усіх звірят на себе і поплив. Вилізли на гору. Каже кіт до миші:

— Ти верти діру малу, а щур за тобою більшу.

   Провертіли, прогризли двері, взяли сопілку і пішли. Приходять до води, взяв кіт знов обох і пливуть. Щур сів котові на середину спини, а миша на голову і пливуть. А миша з радості бігає по голові, кіт хотів сказати: «Сиди тихо!» – та тільки розкрив рота, а сопілка і впала у воду,

Вийшли на берег і сваряться. Питає їх царевич:

— Є сопілка?

Вони кажуть, що втопили. А він каже їм:

— Як не буде, то я вас поб'ю.

   Пішли вони понад берегом, і найшов кіт рака, схопив його лапами, а рак каже:

— Королевичу, не їж мене, бо я маю малі діти!

А він відповідає:

— Найди мені сопілку, що я втопив, тоді не з'їм.

Рак пішов, шукає, нема. Виходить і каже:

— Нема!

Кіт посварився на нього і каже:

— Іди шукай, бо як не знайдеш, то я тебе розірву на шматки, де б не був, то знайду!

   Пішов рак і знайшов. Виносить. Взяв кіт сопілку і віддав царевичу. Як заграв той царевич, гора зсунулася, і він увійшов до свого палацу…

І з того часу жили вони собі в добрі.