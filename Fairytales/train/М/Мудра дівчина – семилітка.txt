Були два брати: один великий багач, а другий бідний, такий бідний, що і шерстини не мав коло хати, худобини. Прийшов до багатого брата і просить молока. У брата є тридцять корів, але молока дати не хоче. Заслабло якось у того багача теля. Хотів уже його різати, та прийшов бідний брат і випросив від нього теля собі. Теля виросло — стала з нього гарна корова. Молока дає більше тих тридцять корів багача. Хоче багач ту корову відібрати, а бідний не віддає. Тоді багач подав на бідного до суду.

   Пішли до суду. Але що? Той багач з панами знається, з панами за столик сідає, то суддя каже до того бідного:

— Щоб так до мене прийшов — ні йшов, ні їхав, ні голий, ні одітий, то тоді буде твоя корова!

   Прийшов бідний додому та й плаче. А мав він доньку — сім років малій, але була дуже мудра. Донька й каже:

— Чого ви, тату, плачете?

— Та казав мені суддя з'явитися, аби ні йти, ні їхати, ні голому, ні одітому!

— Ой, тату, та ви того плачете? Дайте мені полотна, баранця і зайця, то я за вас сама піду!

   Зняла вона з себе одяг, наділа на голе тіло полотно, баранця між ноги, а зайця в руки і так прибігла на аж до суду. Суддя побачив та й спустив собак –  щоб роздерли дівчину. Але вона пустила зайця, і пси за зайцем побігли. Тоді той пан питає:

— Хто тебе так нарядив?

— Я сама такий розум маю!

Тоді суддя знов закликав тих братів до суду та й каже:

— Хто скаже, що найродючіше, найтяжче, найсвіт­ліше і найчистіше, то того корова буде!

   Бідний прийшов додому і почав знову плакати. Донька й питає:

— Чого ви, тату, плачете?

— Ой, — говорить, — казав суддя відповісти, що є най­родючіше, найтяжче, найсвітліше і найчистіше?

— Тату, тату! Земля найтяжча і найродючіша, а очі найсвітліші і найчистіші!

   З тим бідняк пішов до суду. А багач зарізав пацюка, взяв пшениці і те до суду везе. Вже на суді питаються того багача:

— А що там, куме, ви відгадали?

Той і каже:

— Мій пацюк — найродючіший і найтяжчий, а моя пшениця найчистіша і найсвітліша. То я те панові дарую!

Тоді суддя питає бідного:

— А ти як кажеш?

— Земля найтяжча і найродючіша, а очі — найсвітлі­ші і найчистіші!

Тоді суддя признав корову бідному. Але питає:

— Хто тобі підказав?

— У мене є така дитина — сім літ має.

— Скажи їй, щоб принесла мені дарунок і не дарунок!

Він прийшов додому, та так засумував, а донька питає:

— Чого ви, тату, знову плачете?

— Бо біда, — каже. — Казав суддя, аби ти принесла дарунок і не дарунок!

— Дайте мені птаха, то понесу!

   Та й пішла з птахом до того судді. Дає йому дарунок. Суддя наставив руку, а дівчина пустила птаха, і він полетів: то був такий дарунок і не дарунок.

А суддя був нежонатий. Послав він по її батька та й каже:

— Я беру її за жінку, бо вона мудріша, чим я!

   Суддя і дівчина побралися. Якось він поїхав на гостину, йшли купці з дороги: один собі коней накупив, а другий биків. Ночували вони в корчмі, а кобила вночі лоша народила. Один купець каже:

— То моя кобила уродила лоша!

А другий собі:

— То мій бик уродив!

   Пішли з тим до суду, але судді не було дома. Його жінка розпитала, чого вони хочуть, та й каже:

— А чи чоловік родить, чи жінка?

— Та жінка!

— Ну, то щоб ви знали, що кобила народила лоша, а не бик!

   Та й купці пішли собі геть. Ідуть вони дорогою, а назустріч суддя їде. Каже один купець другому:

— Яка та пані мудра! Так нас розсудила — ліпше, якби який суд!

А суддя те вчув, приїхав додому й каже:

— Ага, то ти вже суд робиш сама? Іди від мене геть!

Жінка просить:

— Та давай хоч ще раз повечеряймо разом!

   Повечеряли, але вона приготувала йому такий чай, що як його напився, то заснув. Взяла вона тоді чоловіка на віз та й везе. Він у дорозі пробудився й каже:

— Куди ти мене везеш?

— Куди я їду туди і тебе везу!

Тоді пан каже:

— Повертай додому, нехай уже так і буде.

Вернулися додому, і відтоді вона сама суд робила.