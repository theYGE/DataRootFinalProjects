Йшла одного разу дорогою стара баба. Побачила на землі сумку, підняла, подивилась. А в сумці — гроші. Подумала собі баба: «Не візьму я цих грошей, бо гроші — гріх і смерть!» І кинула сумку знову на землю.

   Слідом за бабою йшли два міліціонери. Як помітили на дорозі сумку з грішми, здивувалися.

— Ба, чому баба гроші не взяла? — каже один.

— Бо дурна, — каже другий.

— А може, баба щось знає? — питає перший.

— Доженемо її, узнаємо! — відповідає другий.

Побігли за старою, догнали, питають.

— Бабо, чому ви пройшли повз сумки з грішми і не взяли її собі? Може, ви дуже багаті?

— Небагата я, небожата. Не маю й на сіль…

— Та чому ви не взяли собі бодай половину?

— Грошей мені не треба. Гроші — смерть!

Міліціонери розсміялися.

— Та чи не казав я тобі, що баба не сповна розуму, — сміється міліціонер.

Мабуть, дід бив бабу по голові мішком, — сміється другий.

   Стара жінка пішла собі дорогою, а міліціонери сіли на великого каменя й почали ділитися грішми. Коли вже поділилися, захотілося їм випити. Старший каже молодшому:

— Тут тобі сотня! Біжи до села, купи горілки і якоїсь закуски.

— Охоче! — сказав молодший, побіг швидко до корчми.

   Сидить старший біля грошей, милується новими сотнями й думає собі так: «Яке велике щастя! Куплю собі маєток, оженюся й буду паном. Буду жити без жури…»

   Тримає в руках сумку міліціонер, дивиться на неї жадібними очима й думає: «Добре б покласти до кишені всі грошики. Чому я мушу ділитися з молодшим? Я ж перший помітив на дорозі бабу з сумкою?»

І надумав вбити того, що пішов.

   А тим часом молодший повертався з горілкою. Він теж пошкодував грошей, що припадали старшому. І вирішив. «Всиплю я до пляшки отрути». Так і вчинив.

   Як тільки він прийшов, а старший на нього з багнетом! Вбив товариша. Лежить мертвий міліціонер на дорозі, старший дивиться на нього. Стало йому не по собі. Взяв і випив трохи горілки. І тут сам упав мертвий.

До чого тільки жадність призводить!