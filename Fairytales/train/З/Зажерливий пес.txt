  Одного разу пес вкрав ласий шматок м'яса і почав втікати з ним чим скоріше. Прибіг він на кладку, що простягалася над глибокою річкою, і тримав міцно м'ясо в зубах. Йдучи помалу через кладку, глянув в дзеркальну воду річки і побачив в воді самого себе, думаючи, що то якийсь другий собака з великим шматком м'яса в зубах. Захотілося йому і той шматок м'яса відібрати.

   Прийняв бойову позу на кладці, наїжився, гаркнув… а м'ясо його із рота хлюп в глибоку воду і пірнуло на саме дно.

Так зажерливий пес і своє м'ясо втратив, і чужого не дістав.

   Так часто і між людьми буває. При своїй жадності втрачають своє і чужого не дістають.