Капітан Попенко повернувся з відрядження пізно ввечері. Прийняв душ, випив чаю й пішов до Горбатюка. Так у них було заведено — зустрічатися майже щовечора, ділитися новинами, радитися. Благо, ходити далеко не треба. Мешкали друзі на одній площадці, через стінку.
Горбатюк передусім, звичайно, розказав про нову справу — розбійне пограбування кафе. Одного з грабіжників, рецидивіста Короненка, вже й затримали.
— Ну, я такими успіхами похвалитися не можу, — похитав головою Попенко. — Два дні сидів у Полтавському обласному архіві, цілий день їхав у поїзді. В архіві потрібної мені інформації не знайшов. З'їздив, вважай, безрезультатно. Єдине що — у поїзді познайомився з цікавою людиною. Їхав зі мною в купе вчений — спеціаліст з очисних споруд. Як відомо, це вкрай необхідна річ. Але яка ж вона складна і яка вартісна, коштує величезних грошей. Забруднюється середовище легко, швидко і просто. А очищається з неймовірними зусиллями. Щоб досягнути оптимальних результатів, потрібні мільярдні капіталовкладення. Він наводив приклад. У Німеччині в одному місті поряд із тепловою станцією побудований очисний завод, який повністю переробляє шкідливі викиди. Так будівництво самої станції коштує один мільярд євро, а очисного заводу — півтора мільярда. Уявляєш?.. До речі, дізнавшися, що я слідчий, він мені розповів один епізод із родинного життя. У нього є старший брат, теж учений, але металург, може, ти навіть чув — академік Яворський. Так от був він якось у брата. Брат десь порався на кухні, готував вечерю. Він це любить робити сам. Тим більше дружина, вона артистка, була на роботі, в театрі. І раптом телефонний дзвінок. Бере молодший брат трубку. «Алло?» — «Добрий день! Це ви?» — «Я», — каже. «А це я. Ми тоді не договорили про термін. Бажано було б…» — «Що? Хто це?» — «Уже забули? Агент СД». — «Хто-хто? Ви куди дзвоните? Вам кого?»
Розмова перервалася. Агент СД поклав трубку. Він до старшого брата, розказує про дивний дзвінок. А в них із братом голоси дуже схожі, особливо по телефону. «Може, це тобі, каже, дзвонили?» Брат явно знітився: «Ні-ні! Не знаю ніякого агента СД! Ти що?» Але йому здалося, що брат щось приховує. І ще одне — той мій супутник запевняв, що під час телефонної розмови він відчував якесь особливе почуття, незрозумілий страх, просто-таки трепет, наче гіпнотичний вплив «агента». Ну, я, звичайно, намагався його заспокоїти. СД, кажу, наскільки мені відомо, — то була нацистська служба безпеки у часи Другої світової. Під час війни, як з'ясувалося, старшого брата ще й на світі не було, яка вже тут агентурна робота! Отже, це якийсь жартун явно помилився номером. Але мій супутник сказав тоді ще про одну річ — старший брат запросив його до себе для того, щоб порадитися, як сказати дружині, що він учора програв у преферанс дуже велику суму. Понад двадцять тисяч. Це було дивно. Бо академік, хоч і грав іноді в карти, але, як то кажуть, «по-маленькому». І більше п'ятнадцяти-двадцяти гривень ніколи не програвав…
— Це цікаво! Знову, значить, академік! — очі капітана Горбатюка загорілися.
— Чого «знову»? — не зрозумів Анатолій Петрович.
— А того, що сьогодні зранку приходили Женя Кисіль і Вітасик Дорошенко…
Степан Іванович розказав про візит хлопців і їхню розповідь.
— Ти диви! Справді факти лягають у певну версію, — Анатолій Петрович почухав потилицю. — Може, хтось і вирішив «потрусити» вчених… Але хто?
— Найвірогідніше, хтось із їхнього оточення.
— Що? Який-небудь професор чи академік? Чи, може, сам президент Академії наук?
— Ні. Але який-небудь родич — син, племінник абощо. Чи навіть сусіда, знайомий… Хіба мало навколо пристойних порядних людей крутиться різної шушвалі — алкоголіків, наркоманів, просто лайдаків, ласих до чужої копійки? Спробував шантажувати одного, вийшло, він і на інших перекинувся. І доїть їх, як корів.
— Ти гадаєш, учені всі такі дурні, що легко оддають великі гроші?
— Мабуть, — знизав плечима капітан Горбатюк, — він знайшов ключик. У кожної ж людини є якась слабина — риса характеру, недолік, пристрасть, а то й факт біографії, на чому можна зіграти. У науці останнім часом робиться казна-що.
— Безперечно. І підсиджують одне одного, і проштовхують негодящі дисертації, і незаслужені звання отримують… Що є — те є.
— І якщо є певна інформація, компромат, так би мовити, то можна й скористатися. Тому я й кажу — хтось з оточення, з близьких людей, може, й родичів.
— Маєш рацію. Вірогідна версія.
— Та, на жаль, взятися за її розробку зараз я не можу. Треба розкручувати той розбійний напад.
— І я часу не маю, — зітхнув капітан Попенко. — Копаюся, ти ж знаєш, у справі про зловживання в державних установах.
— Отже, доводиться констатувати, що ми, догадуючись про злочинні дії якогось агента СД, і пальцем не поворухнемо, щоб перешкодити йому.
— Для чого ці єзуїтські висловлювання? Ти можеш щось запропонувати? — Поки що нічого. Просто розмірковую вголос. І шкодую, що не можу цим зайнятися. Бо ця справа мене вже гріє.
— Я бачу.
— Я уявляю собі, — мовив Степан Іванович, — що якийсь учений, може, зі світовим ім'ям, замість того щоб працювати над важливою науковою проблемою, від якої залежить прогрес усього людства, стоїть зараз у черзі до каси Ощадбанку, щоб зняти з рахунку усі свої гроші і оддати пройдисвіту, який їх проп'є й прогуляє… І після того він не те що не зможе продовжити свою роботу над науковою проблемою, а й узагалі хтозна, чи спроможний буде працювати. Такі стреси призводять і до інфарктів, і до нервових зривів. Одне слово — до цілковитої втрати працездатності.
— І хтозна, — посміхнувся капітан Попенко, — чи не стоїть за спиною отого агента СД справжній агент іноземних спецслужб, закинутий до нас для підриву української науки…
— Можеш сміятися, але не виключена й така можливість. І якщо ти думаєш, що іноземні спецслужби зараз абсолютно роззброїлися, підперли голови кулаками і розчулено дивляться, як ми будуємо капіталізм, бажаючи нам усіляких успіхів, то ти глибоко помиляєшся. Ми захоплюємося зараз, як там «за бугром» уміють працювати. Авжеж, уміють. Це стосується і їхніх спецслужб. Нікому там дурно гроші не платять.
— Згоден. Але тоді ця справа — не нашої компетенції, цим повинна займатися СБУ.
— Можливо. Тільки треба довести, що є певні докази слідів агентури спецслужб. Ато засміють. Ти ж знаєш, вони звикли дивитися на міліцію трохи зверхньо.
— Стривай, ти говориш так, наче ми вже почали цю справу. І знову-таки приватно, неофіційно, — Анатолій Петрович усміхнувся.
— Ні, — зітхнув Степан Іванович. — На жаль, ні. Не маю можливості.
— Але я ж тебе знаю. Ти вже будеш думати про це і вдень і вночі. І не відчепишся від тих думок, аж поки не дізнаєшся, чи дурниця ті всі підозри, чи ні… Ще й мене примусиш…
— Отут уже ти маєш рацію, — усміхнувся Степан Іванович. — Толю, ти ж усе-таки не такий завантажений…
— Авжеж! Складні справи тільки в тебе. А я байдики б'ю.
— Ні. Серйозно. Я ж бачу. Раз ти можеш на три дні їздити у відрядження, яке нічого не дає…— Ти теж по кілька днів працюєш без наслідків…
— Не ображайся, Толю. Я ж не…
— Ну добре, добре. Чого ти хочеш?
— Поцікався оточенням член-кора Стародуба і доктора наук Помазана, — мовив капітан Горбатюк. — А я спробую вийти на професора Петриківського і академіка Яворського.
— Ти ж зайнятий!
— Що поробиш…
— Ех, Степане, Степане!.. Знову починається приватний детектив. Мало нам клопотів службових, то ще й займаємося приватною практикою. З власної ініціативи.
— Така вже наша доля. Такий шлях собі у житті обрали. Ну, скажи чесно — коли тобі життя загадує якусь загадку, ти можеш відмахнутися і не думати про неї?
— Не можу. В тому-то й справа. До речі, з Яворським може допомогти й твоя Ніна. Вона ж знає всіх артистів. І Яворську, певно, теж.
— Я ж це й мав на увазі. Ніно! — гукнув із кухні, де вони сиділи, Степан Іванович.
Ніна Олександрівна не відповіла.
— Не буди її. Вона вже, здається, задрімала. Завтра спитаєш… Ну, я піду. На добраніч!