Після візиту до Сергія Даниловича вони розійшлися — Вітасик побіг до себе додому, а Женя до себе.
Зайшов у двір і раптом побачив отих двох молодиків, що приходили до Пищенка: високого з довгим жіночим колоссям і нижчого, чорнобородого, з однією сережкою. Вони, явно ховаючись, стояли за фанерним будиночком на дитячому майданчику. Стояли вони спиною до Жені. Стежили за чиїмись вікнами. У тому крилі будинку була якраз квартира член-кора Стародуба. Женя це відзначив зразу.
Пригнувшись, він пірнув за кущі живоплоту, що оточували дитячий майданчик.
Сутеніло, накрапав дощ, і ні у дворі, ні на майданчику не було ні душі.
Молодики про щось тихо розмовляли. Щоб почути, Женя почав підкрадатися за кущами.
Розчув лише кілька слів.
— Треба взагалі з'ясувати бюджет нашої фірми, — сказав високий. — Звичайно, — погодився чорнобородий. І раптом обернувся, прожогом, наче кіт, метнувся до кущів і схопив Женю за комір.
Женя не встиг навіть зреагувати.
— А-а… Знайомий. Шпигуєш?! — просичав чорнобородий.
— І до Маестро, значить, недарма приходив, — сказав високий, який був уже поряд.
Чорнобородий нахилився впритул до Жениного обличчя, так що сережка дряпонула його по щоці, і зашипів:
— По землі розмажу!
Міцно тримаючи Женю за комір, нахилив його вниз, притис обличчям до асфальтової доріжки і, здираючи шкіру, протяг двічі.
Щоку і ніс Жені обпекло вогнем.
— Облиш, Цигане, — зупинив його високий. — Не каліч. Може, він і не…
— Ти гуманіст, Рудий, — презирливо скривився Циган і, знову схилившись впритул до Жені, засичав: — На кого працюєш, шмаркач?!
— Ні на кого, — ковтаючи сльози, прохрипів Женя.
— Так чого ж зириш?
— Я… не зирю… я просто…
— Ще колись побачу — уб'ю! — Циган боляче копнув Женю ногою.
— Запам'ятай, байстрюче, шпигувати — останнє в житті діло! — сказав Рудий. — Стукачів і донощиків зневажають усі на світі. Їм плювали і плюють в обличчя. Навіть у тюрязі вони лежать біля параші.
— Вали звідси! — Циган одпустив нарешті Женин комір і востаннє копнув його ногою. Потім обидва швидко пішли з двору.
Коли Женя переступив поріг, мати жахнулася і сплеснула руками:
— О Господи! Що з тобою?!
Женя одвів очі.
— Упав… Тільки що… У дворі. Послизнувся — і об асфальт…
Мати забідкалася, потягла його у ванну, почала мити, потім обробляти садна перекисом водню. Женя скрипів зубами, але намагався триматися, не плакати. Проте сльози самі собою лилися з очей. І не стільки від болю, скільки від образи й досади…
На другий день Женя до школи не пішов.
Вітасик подзвонив йому після першого ж уроку на перерві.
— Що таке?
— Захворів.
— Чим?
— Прийдеш, розкажу.
Йому не хотілося по телефону нічого говорити.
Вітасик прибіг одразу після школи.
— Ой! Та ти що?! Хто це тебе так?!
Женя розповів усе як було. Потім зітхнув і сказав:
— Не буду я більше цим займатися.
— Чим?
— А всім оцим… шпигунством. Не хочу стежити, стукати.
— А ти хоч знаєш, що таке стукач? Стукач — це коли своїх зраджує. Своїх, розумієш? А це ж бандюги. Так що ж — хай вони з людей збиткуються, мордують їх, гроші одбирають, б'ють, убивають. А ти чистенький сидітимеш, до вікна одвернувшись. Як у тролейбусі. Щоб місцем бабусі не поступитися.
— Тобі добре говорити! Тебе мордою по асфальту не розмазували. — Злякався, значить… Просто злякався.
Женя скипів:
— Я — злякався?! Я не злякався! А от ти б злякався. Точно! По собі судиш.
Вітасик образився і пішов. Вони посварилися.
Агент СД міг спокійно продовжувати свою таємну діяльність.