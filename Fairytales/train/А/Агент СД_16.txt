У суботу годині об одинадцятій ранку в кабінеті капітана Горбатюка задзвонив телефон.
— Приїжджайте негайно, — не привітавшись, не назвавшись, вимогливо проказав схвильований тонкий, наче жіночий голос.
— Хто це? — спитав капітан.
— Приїжджайте, бо його, здається, забрали.
— Хто забрав? Кого?
— Пожильця мого, Семена Панасовича.
— Хто, хто забрав? — капітан нарешті зрозумів, що дзвонить хазяйка Дикого.
— Двоє якихось. Урки, по-моєму. Швидко давайте, бо не встигнете. На машині. Номер запишіть…
— Машина яка? Марки якої? — записуючи помер, спитав Степан Іванович.
— А біс її знає, низьконоса така. На праску схожа.
— Колір?
— Світла. Сіра. Давайте. Бо дуже він хвилювався.
— Коли це було?
— Хвилин двадцять тому. Поки я додзвонилася…
— Які вони, ті двоє?.. Один високий, із довгим світлим волоссям? Другий із чорною бородою і з сережкою в одному вусі? Так? — Ви їх що — знаєте?
— Я зараз приїду.
Поклавши трубку, Горбатюк тут-таки зв'язався з автоінспекцією: попросив затримати світло-сіру машину і назвав номер.
А сам поїхав до Жовтневого. Він і так збирався туди їхати. У справі розбійного нападу на кафе.
Хазяйка зустріла його на порозі, зосереджена і серйозна.
— Розказуйте, що тут у вас трапилося.
— Ну що… Зранку він нервував дуже. Бачу, весь час у вікно позирає, ходить по хаті, ходить. Я йому: «Чого це ви?» А він: «Мусить один товариш під'їхати. Не знаю, чи встигне». — «Ви що — знову кудись їхати намилились? От непосидючий», — кажу. А він: «Така вже моя доля…» Пішла я на кухню поратися. Раптом заходить — блідий як стіна. «Слухайте, от вам номер телефону. Якщо вони мене заберуть, подзвоните. І сховайтесь, наче вас нема вдома. І номер машини скажете…» І назвав. Здивувалася я — що таке?.. Визирнула у вікно: ідуть двоє, чорнобородий, із сережкою, і високий волосатий. А біля воріт машина. «Казав: товариш, а їх двоє», — думаю. Хотіла ще спитати, а він: «Ховайтесь швидше! Я вас благаю!» Бачу, він так хвилюється, шаснула я у комірчину в передпокої, двері причинила, зачаїлася. Чую — стукають. Клацнула клямка — відчинив він. «А-а. Нарешті. Застали-таки», — хтось із тих двох весело так. «Що ж ти, зараза, нас за носа водиш! Гадаєш, ми жартуємо? — це вже другий, сердито. — Хазяйка вдома?» — «Нема». — «Це добре. Не доведеться з нею возитися». — «Я ж сказав, гроші не мої, спільні, без правління не можу, а правління…» — «Не мели дурниць! Поїхали». — «Куди?» — «Він сам хоче з тобою поговорити». — «Я нікуди не поїду». — «То залишишся тут навіки». — «Перо в бік — і всі діла?» — «Не дригайся, бо…» Більше я нічого не чула. Вийшли вони. У комірчині віконце маленьке. Дивлюся — пішли усі троє. Він посередині, вони по боках. Сіли в машину— поїхали. Ну, я одразу дзвонити…
Капітан слухав її, не перебиваючи. Подумав тільки: «Згодився мій папірець із телефоном». Ставити питання бабусі навіть не довелось — так доладно вона все розповіла. Горбатюк подякував їй за кмітливість і оперативність. І вийшов надвір.
«Що ж таке? Виходить, Дикий не в контакті з Циганом і Рудим, а навпаки — в конфронтації. Якщо вірити хазяйці, то картина ясна: рекетири Циган і Рудий шантажують підприємця Дикого. А може, це блеф? Щоб сплутати карти. Може, вони навмисне розіграли п'єсу для хазяйки, щоб замести сліди. І всі зникнуть, відчувши, що міліція сідає їм на хвоста?.. Не будемо робити поспішних висновків… Почекаємо повідомлень від автоінспекції. Треба подзвонити черговому».
Капітан, який у поспіху забув мобільний телефон, поїхав на пошту. Можна було, правда, завітати до Жовтневого райвідділу, але там усі знали, що Горбатюк розслідує справу про кафе, а тут щось нове, доведеться пояснювати, розказувати, не той зараз настрій.
Телефонна кабіна була вільна. Капітан привітався з Марусею — гарненькою дівчиною, що сиділа на прийомі й видачі переказів і допомогла відшукати Дикого. Маруся закивала йому привітно, але в очах чогось був неспокій.
Зайшов до кабіни, набрав чергового.
— Привіт. Горбатюк. Від автоінспекції не було нічого? Що ж, почекаємо. Запиши, будь ласка, прикмети і передай їм. Значить, троє. Один лисий, з сивими вусами. Директор фірми Дикий. Очевидно, жертва. Двоє інших — злочинці: Рудий і Циган. Рудий високий, з довгим білявим волоссям. Циган — нижчий, чорнобородий, із сережкою у лівому вусі. Можливо, озброєні. Бути обережними. Через півгодини передзвоню.
Двері кабіни не зачинялися, були напіввідхилені. І раптом Горбатюк побачив, як слухає його розмову Маруся. Аж шию витягла, напружилася, і в очах не лише цікавість, а й переляк. Перехопивши його погляд, вона одразу опустила очі. І капітанові згадалися враз слова Дикого: «Я був майже певен, що та дівчина на пошті доповість вам. Так вона дивилася…»
Відвідувачів на пошті не було.
Капітан підійшов до її віконця, схилився:
— Марусю, скажіть чесно, кому ви говорили про той переказ? Згадайте. Це дуже важливо.
Маруся почервоніла так, наче її ошпарили окропом. І низько-низько схилила голову, ховаючи очі.
— Розумієте, від цього залежить зараз життя людини. Я ж бачу, ви щось приховуєте, — капітан уже був певен, що не помиляється. — Ви їх знаєте, Цигана і Рудого? Правда? Ви боїтесь сказати?
Не підводячи очей, вона мовчки закивала головою.
— Якщо ви скажете те, що знаєте, це може запобігти лихові. А вам я обіцяю захист і допомогу.
Вона підвела очі, повні сліз — Я не знала… я не хотіла… Мене запросила подруга на день народження. І вони там були. А напередодні якраз прийшов той переказ. Ну і я… Я не знала… я не хотіла… — вона заплакала, по-дитячому шморгаючи носом.
— Ви не знаєте, куди вони могли зараз поїхати?
Вона заперечливо похитала головою.
Але капітан відчув, що вона щось приховує.
— Марієчко! Серденько моє! — Горбатюк намагався вкласти в свої слова всю щирість і лагідність, на які був здатен. — Зрозумійте! Його можуть убити. Дорога кожна хвилина. Якщо ви щось знаєте і не кажете, ви берете великий гріх на душу. В ці хвилини, може, вирішується доля не лише Дикого, а й тих дурних хлопців. Вони ще не стали вбивцями, а можуть стати. Швидше, швидше зважуйтесь. Зараз хтось зайде, наша розмова перерветься, буде же пізно.
Вона підвела очі. В них були страх і вагання.
— Ну!
Вона глибоко зітхнула, як перед стрибком із кручі:
— Я… я не знаю… Але Циган говорив, що в нього є хатинка на узліссі, спадщина, «бунгало», як він говорив… Навколо нікого, краса неймовірна… Він запрошував мене туди.
— Де це?
— У Пилипівцях, п'ятнадцять кілометрів звідси… Тільки ви… не видавайте мене! Вони мене вб'ють… — вона знову заплакала.
— Спасибі тобі!.. Не бійся!.. Все буде гаразд!.. — останні слова капітан вигукнув уже з порога, біжучи до машини.
Нате, щоб зняти з постів двох своїх хлопців, пішло дві хвилини, не більше.
«Порушую, псую офіційне розслідування про кафе. Може, той, на кого ми тут чатуємо, саме в ці хвилини й з'явиться. Але так уже й буде. Баритися не можна. Хтозна, що вони зараз там виробляють із ним… — думав капітан, газуючи по вибоїстій ґрунтовій дорозі. — Даремно тільки автоінспекцію турбував. Шантажисти на шосе й не вискакували. Доведеться вибачатися».
Пилипівці — невеличке мальовниче село під лісом, із тих неперспективних занедбаних сіл, майже половина хат яких, кинутих, напіврозвалених, ще недавно не мала господаря. І лише рік-півтора після того, як їх почали продавати городянам, обійстя стали відроджуватися, з'явилися нові будинки. Але жили тут здебільшого влітку, і цієї непривітної листопадової пори село було порожнє й безлюдне.
Горбатюк зупинив машину край села, вийшов, озирнувся, міркуючи, де може бути «бунгало» Цигана. Ліс огинав село майже з трьох боків. Де ж те узлісся, про яке він говорив Марусі?
І враз з одного боку капітан почув… музику. Стинг виспівував на повну потужність свої захопливо-ритмічні пісні.
— Вилазьте, хлопці! — схилившись до машини, сказав Горбатюк. — Побігли!
Хлопці миттю вискочили з машини.
— До зброї!.. Чує моє серце, буде стрілянина, — капітан вихопив із кобури пістолет, клацнув затвором.
Майже одночасно пересмикнули затвори хлопці. Пригнувшись, вони бігцем кинулися до похилої розвалюхи на узліссі, звідки линула музика.
Коли вони наблизилися, то крізь мелодійно-ритмічні вигуки Стинга почули враз нелюдський болючий стогін — виття.
Злодюги були настільки впевнені, що ніхто їх зненацька не заскочить, — навіть не замкнули дверей.
Капітанові довго потім снилася ця жахлива картина.
Дикий лежав на лавці голий до пояса зі зав'язаними під лавкою руками. А над ним стояв Циган і прикладав праску до його спини.
Пищенко і Рудий сиділи за столом і пили коньяк. На покутті, під іконами, стояв програвач, на якому крутилася платівка. Меломан Пищенко не визнавав сучасної техніки, тільки — платівки.
Оглушені піснею Стинга, вони нічого не почули. І тільки коли у дверях з'явився капітан із пістолетом у руці, а затим майже одночасно вилетіли шибки у вікнах і звідти теж просунулися дві руки з пістолетами, вони так і завмерли, розгублені. Стрілянини не було.
Хоча злодюги виявилися озброєними. У Пищенка Горбатюк витяг із кишені пістолет ТТ, у Рудого за поясом був обріз, а в Цигана — револьвер «наган». Скористатися своїм багатим арсеналом вони не встигли. Горбатюк потім часто повторював, що участь в операції брало не троє, а четверо. Четвертим був Стинг.
Залишивши хлопців стерегти зв'язаних рекетирів, капітан негайно повіз Семена Панасовича Дикого у найближчу від Пилипівців районну лікарню.
Одне слово, було що розказувати Горбатюку своєму другові капітану Попенку того вечора.