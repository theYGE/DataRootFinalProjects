Домовленість між капітанами Горбатюком та Попенком з одного боку і Женею та Вітасиком з другого була такою: хлопці заприсяглися не робити жодних спроб самостійного розшуку, а капітани твердо гарантували їм інформацію про весь перебіг розслідування справи агента СД.
Правда, за умови додержання цілковитої секретності. «Нікому чужому, сторонньому інформація не повинна передаватися!»
Чужому! Сторонньому!
Але хіба ж Милочка Петриківська була чужою, сторонньою?
Та це ж із неї все почалося! З її тата! Вона, можна сказати, найзацікавленіша у цій справі особа.
Тож коли хлопці дізналися про зустріч капітана Горбатюка з директором фірми «Варіант» Диким і про те, що підозри щодо нього дедалі зростають, мовчати було просто несила.
Хлопці кріпилися першу перерву, другу, а на третій уже не витримали, відкликали Милочку подалі за ворота школи, до зачиненого кіоску «Преса», щоб не почув ніхто справді чужий і сторонній, і, перебиваючи один одного, зашепотіли, озираючись:
— Агент СД, вважай, уже на гачку!
— Ще пара днів — і йому гаплик!
— Що? Що ви кажете! — прошепотіла вражена Милочка. — А хто, хто це?
Хлопці перезирнулися: говорити чи ні? То вже конкретна інформація, а слідство тільки починається, і капітани попереджали не раз — поки ведеться слідство і провина не доведена, називати підозрюваних не можна.
Але Милочка дивилася так благально, і такі в неї були очі, і вона ж таки не стороння, а найзацікавленіша особа…
— Директор фірми «Варіант», — одним подихом видихнув Женя.
— Дикий Семен Панасович, — видихнув Вітасик.
— Ой! Хлопчики! Ой, молодці! То, значить, недаремно я хвилювалася. І вас турбувала недаремно, — вдячний погляд Милочки був нагородою хлопцям за їхні переживання.
На цьому інформація вичерпувалася, бо хлопці й самі більше нічого не знали — Горбатюк у подробиці їх не втаємничував.
Але й цього було досить, щоб Милочка дивилася на них, як на героїв. До кінця перерви і взагалі до кінця того дня Женя й Вітасик ходили, як янголи по хмарках.
Але наступного дня вони впали на грішну землю.
На першій же перерві, відкликавши хлопців убік, Милочка прошепотіла:
— Тато сказав, що все це — нісенітниця! І агент СД, і директор фірми, і всі підозри. Той Семен Панасович Дикий — дуже порядна і чесна людина. І скоро міліція в цьому впевниться.
— Ти сказала татові?! — жахнувся Женя.
— Нащо?! — сплеснув руками Вітасик.
— А що — я могла мовчати? Це ж його стосується! Безпосередньо! — вона дивилася так, що доводити їй щось було просто неможливо.
Хлопці були в той день як у воду опущені. Це ж як дізнаються капітани, що вони розказали Милочці (а професор Петриківський мовчати, мабуть, не збирається, раз хоче довести міліції порядність і чесність Дикого), хоч хрестись і тікай.
Вони відчували себе зрадниками й нікчемами. Довго вагалися і нарешті вирішили — піти й сказати Горбатюку все як є, покаятися. Завжди краще самому признатися, ніж чекати, поки тебе, як кошеня, носом тикнуть у твою шкоду.
Тим більше вони зарані домовлялися, що прийдуть сьогодні до Степана Івановича дізнатися про новини у справі агента СД.
Капітана Горбатюка на місці не виявилося. Вони чекали його три години, але він так до кінця робочого дня в райвідділі й не з'явився.
А коли вони наважилися нарешті звернутися до чергового, той їм сказав:
— Не чекайте, хлопці, його вже не буде.
Так Женя і Вітасик ні з чим і пішли.
Була субота, і все відкладалося аж до понеділка. А в неділю вранці до Вітасика прибіг захеканий, схвильований Женя. І зашепотів, задихаючись:
— Ходімо! Швидше! Є справа. Нагальна.
— Що таке?
— Потім. Скажи батькам, що на цілий день…
— Тю!.. А я ж домовився з батьком лагодити мій велосипед…
— Відкладеш! А це — невідкладне.
— Та що таке?
— Кажу — нема часу. Потім. І попроси хоча б кілька гривень. Треба.
— Ну ти даєш!
— Швидше. Бо запізнимось. Давай!
Добре, що Григорій Тарасович був, по-перше, взагалі добрий чоловік, а по-друге, у нього на цю неділю були ще й свої особисті плани, крім Вітасикового велосипеда. І за хвилину Вітасик із червінцем у кишені («Бо ж поїсти треба буде! Що тобі кілька гривень?» — сказала мама) вже біг разом із Женею сходами вниз.
— То що таке — ти можеш сказати? — на бігу спитав він Женю. — Куди ми?
— На вокзал. На електричку.
— Чого?
— Там нас Милочка чекає.
— Що?!
— Вона подзвонила мені по телефону і… мало не плакала, просила…Вітасику боляче кольнуло в грудях, що не йому, а Жені подзвонила Милочка. Але на особисті переживання часу зараз не було.
— А що трапилося?
— Сказала, що подробиці розкаже, але щось із татом і з агентом СД. Треба, сказала, простежити, куди їде тато.
— А ти ж казав — ніколи не будеш стежити.
— Це вона стежити хоче. За власним татом. Може, йому допомога потрібна. І що я міг зробити, як вона: поможіть, хлопчики, я сама боюсь…
Проте перш ніж попрямувати за хлопцями на вокзал, ми з вами мусимо повернутися у вчорашній день, у суботу. Щоб дізнатися, чим то був так заклопотаний капітан Горбатюк, що не вийшов на зв'язок з хлопцями, як обіцяв.