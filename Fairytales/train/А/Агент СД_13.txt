Настрій був у Жені поганючий. Головне — через оту сварку з Вітасиком. І в школі другий день не був. Уже скучив за класом. Коли щодня ходиш, то мрієш хоч день погуляти. А як два дні пропустиш, то вже й нудишся. І рани на щоці й носі хоч і взялися струпом і майже не боліли, але заважали. Ні тобі усміхнутися, ні носом шморгнути: наче маска на обличчі. А як у дзеркало глянеш — плюнути хочеться: пика, як у поліського злодія.
Пробував писати вірші — і вірші не пишуться. Якась нудота з-під пера виходить:
Надворі дощ, надворі мряка.
Бреде з опущеним хвостом
Кульгавий і брудний собака,
Що хоче їсти і…
Останнє слово — рима — ніяк не придумувалося, крутилося тільки слово «котом»… І тут подзвонив телефон. Женя зняв трубку.
— Алло!
— Здоров! Як ти себе почуваєш, сусідо?
Женя не одразу впізнав голос Пищенка. Тільки коли той спитав:
— Батьки дома? Поклич когось!.. — Женя нарешті догадався.
І розгубився, не знаючи, що сказати.
— Ти що — не чуєш? Алло!
— Чую… Нема нікого, — нарешті вичавив із себе Женя.
— От і добре. Я зараз зайду, — і Пищенко поклав трубку.
Женю охопила паніка. Що ж робити? Що робити? Пускати? Не пускати? Дзвонити в міліцію? Батькам? Кинутися до сусідів? Він відчув себе у власній квартирі, як миша у мишоловці. Він не встиг нічого вирішити. Нікому не подзвонив, ні до кого не кинувся.
І коли Пищенко постукав (саме чогось постукав, а не подзвонив), Женя покірно відчинив йому двері.
У квартирі одразу запахло французькими парфумами.
— Овва! Здорово він тебе, зараза! — співчутливо сказав Сергій Данилович, глянувши на Женю. — Ну нічого. Він у мене получить. Вже получив і ще получить… Власне я зайшов, щоб вибачитися за цього придурка перед тобою і твоїми батьками.
— А я нічого батькам не сказав, — тихо промовив Женя.
— І менти не знають? А що ж ти сказав?
— Що впав… послизнувся…
— Ну-у молодець! — розцвів Сергій Данилович. — Оце я розумію! Це по-нашому!.. Ти на нього зла не держи, на того Цигана. Він шизик, у дурдомі навіть лікувався… Вони вчора мені як сказали — я їх мало не повбивав. Це ж треба! Сусіду отак розмалювати!.. — він зітхнув. — А взагалі — нащо тобі оті менти? Нащо ти з ними зв'язався? І Шипуля на вас з дружком ображається. І Григораш. Інші хлопці теж. Воно тобі треба?..
Жені перехопило подих. Звідки він знає? Все знає — і про Шипулю, і про Григораша… Звідки? Сергій Данилович наче прочитав його думки, усміхнувся, по-хазяйськи походжаючи по кімнаті:
— Все знаю. У нас, брат, інформація, як в інформаційній агенції УНІАН. Всі про всіх знають. Час біжить швидко, строки в тюрмі закінчуються, хлопці виходять… Усяке трапляється… Я ж і кажу — воно тобі треба? — знову усміхнувся.
У Жені мурашки побігли по спині від тієї усмішки.
— А живете ви біднувато, — Сергій Данилович обвів поглядом кімнату. — Можна краще жити.
Женя почервонів.
— Подумай над тим, що я тобі сказав. Ти мені подобаєшся. Я б хотів, щоб із тобою все було гаразд. Приходь у гості… — він іще раз обвів поглядом кімнату і повторив: — Біднувато живете. Треба жити краще. Ауфвідерзеєн!..
Він пішов, лишивши запах дорогих французьких парфумів.
Женя ніяк не міг заспокоїтися. Серце шалено калатало в грудях. Він не був боягузом. Але зараз його охопив нестримний слабкодухий страх. Він відчув себе маленьким беззахисним кроликом, якого кинули у клітку до хижаків. Таким самотнім і нещасним він не відчував себе навіть у найстрашніші хвилини минулих пригод.
«Ну, нащо, нащо я посварився з Вітасиком, нащо наговорив йому образливих слів? Сам, сам же й винен. Треба дзвонити й миритися. Негайно!»
Але телефон Дорошенків мовчав, не озивався. Хоча уроки уже давно закінчилися. Женя був у відчаї.
І тут прийшов Вітасик.
Миритися.
Женя так зрадів, що не витримав і на радощах заплакав.
— Що? Що з тобою? — злякався Вітасик.
— Нічого. То я од радості. Що ти прийшов. Тут таке було… — і Женя розповів йому про візит старого шахрая.
Вітасик спохмурнів.
— Залякує… Авжеж… Значить, боїться. Ти йому небезпечний.
— І ти.
— У мене, до речі, теж нові факти, — і Вітасик переказав Жені розповідь Клавдії Іванівни.
— Все ясно, — похитав головою Женя. — Злочинна організація. І Циган, і Рудий, і Пищенко — всі там.
— То що ж — мовчатимемо?
Женя зітхнув і одвернувся — Не знаю.
— Можна бути або з тими, або з цими. Третього не дано. По-моєму, Пищенко хоче тебе перевербувати. Судячи з його слів. Може, хочеш до них перекинутися?
— А ти хочеш знову посваритися?
— Ні… Слухай, давай так домовимося — стежити, шпигувати не будемо, але розказати про все, що ми знаємо, по-моєму, треба. Надто важлива інформація.
— Так. Мабуть, треба. Будь що буде! — Женя махнув рукою.