Любов Іванівна, контролер Ощадбанку гарна і привітна жінка не першої, як то кажуть, молодості (років за п'ятдесят), звівши голову, усміхнулася:
— О! Ми вас уже чекаємо. Доброго ранку, Всеволоде Казимировичу! Давайте вашу книжку.
Касирка Олечка, гарненька і молоденька, теж звела голову й усміхнулася постійному клієнтові:
— Здрастуйте!.. Щось, мабуть, купуєте? Фундаментальне?
Всеволод Казимирович Стародуб чогось не усміхнувся, як завжди, а невдоволено скривився.
— Олечко! Не став нескромних питань! Будь ласка, — насупила брови Любов Іванівна.
Олечка знітилась, почервоніла і опустила очі.
Всеволод Казимирович теж знітився, але не почервонів, а навпаки — зблід. І, наче вибачаючись, промовив — Та ні! Нічого-нічого… Не купую, Олечко. Позичаю. Шкільному товаришу.
— Таку суму?! — здивовано виструнчилась на стільці Любов Іванівна.
— А що поробиш?.. Купує квартиру. Сімейні обставини. Нова сім'я. Молода дружина, — тільки тепер він усміхнувся, та й то якось вимучено, невесело.
Любов Іванівна несхвально похитала головою:
— Пробачте, це, звичайно, не моя справа… Але, мені здається, вам не слід було б цього робити. Якщо я правильно зрозуміла, ваш товариш покинув дружину, з якою прожив багато років, дітей, і збирається почати життя спочатку. Причому на чужі гроші! Нехай візьме кредит у банку…
Всеволод Казимирович знову скривився і не відповів.
— А по-моєму, Всеволод Казимирович чинить дуже благородно. Я схиляюся перед ним. Підтримати чиєсь кохання, сприяти чужому щастю — це… — Олечка говорила пристрасно, як на сцені.
— Щастя на чужому нещасті — це злочин! — перебила її Любов Іванівна.
— От правду кажуть, ніколи старші, — Олечка хотіла сказати «старі», але вчасно виправилася, — ніколи старші не зрозуміють…
— Будь ласка, я вас прошу, будь ласка! — перебив її тепер уже Всеволод Казимирович, нервово озираючись. За ним уже стояло в черзі кілька чоловік.
— Ви казали, будете брати акредитиви? Я би порадила дорожні чеки, — мовила Любов Іванівна і звернулася до черги: — Вибачте, будь ласка, хто поспішає, не стійте. Доведеться зачекати. У нас буде довга операція.
Двоє з черги, невдоволено буркнувши, пішли, троє лишилися.
Всеволод Казимирович виявляв явне занепокоєння, весь час оглядався, нервово позирав на годинник.
Любов Іванівна й Олечка більше не говорили нічого. Працювали мовчки.
Тільки потому як Всеволод Казимирович пішов, обстановка в Ощадбанку трохи розрядилася.
— Пощастило комусь! — мрійливо усміхнулась Олечка.
— А комусь ні, — зітхнула, але одразу ж усміхнулася Любов Іванівна, тепер уже до наступної клієнтки, підфарбованої бабусі у крислатому капелюшку — Здрастуйте, дорога Ангеліно Іванівно! Вибачте, що довелося чекати…
— Нічого, мені поспішати нікуди. Хай молоді поспішають.
Проте не поспішала, мабуть, лише одна Ангеліна Іванівна. Всі
інші кудись поспішали. Майже весь день в Ощадбанку була черга, і Любові Іванівні та Олечці ніколи й угору було глянути, не те що продовжити свою дискусію. Тільки десь годині о п'ятій на кілька хвилин Ощадбанк спорожнів, і вони змогли трохи перепочити. І в цей момент двері прочинилися, і спершу забіг великий попелястий пудель, а за ним велично впливла дебела пещена дама. Це була дружина члена-кореспондента Академії наук Всеволода Казимировича Стародуба Ірина Семенівна, «кореспондентша», як її називали позаочі сусіди та знайомі. Була вона ровесницею Любові Іванівни, але на вигляд набагато молодшою. Бо дуже дбала про свою зовнішність. Двічі на тиждень ходила до масажистів і до візажистів, і це, звичайно, давало наслідки.
— Здрастуйте, Ірино Семенівно, голубонько, — люб'язно привіталася Любов Іванівна. — Ви чудово виглядаєте… Як завжди…
— Ах, яке там… Здрастуйте! — вона махнула рукою. — Оце з аеропорту. Проводжала свого.
— Полетів?
— Так не люблю, коли він літає!.. Не довіряю тим літакам. Але він уперся.
— Ну що ж, може, й правильно. Краще не ризикувати. Хоч і дорожні чеки везе, але ж такі гроші…
— Які гроші?! — «кореспондентша» застигла з роззявленим ротом.
Любов Іванівна спохопилася, безпомічно глянула на Олечку але було вже пізно.
— Він що… зняв із книжки?.. — «кореспондентша» не договорила, очікувально вп'явшись очима в Любов Іванівну.
— Ой! Ми ж не маємо права… таємниця вкладу, — ледь чутно пролепетала Любов Іванівна.
— Ви що — мене не знаєте?.. Скільки він зняв? — вона була бліда як стіна.
Любов Іванівна знову подивилася безпорадно на Олечку, шукаючи підтримки. Олечка підняла догори плечики і затрусила з боку в бік головою.
— Скільки? — трагічним голосом повторила «кореспондентша».
— С-сорок тисяч… — не сказала — видихнула Любов Іванівна. В цю мить двері розчинилися, і до Ощадбанку зі сміхом увірвалися троє молодих хлопців, певно, студенти.
Далі вести цю розмову було неможливо.
Ірина Семенівна ображено стулила губи і, не попрощавшись, пішла до дверей.
Вона виходила з Ощадбанку згорблена, жалюгідна, постаріла на двадцять років.
Пудель вискочив за нею, підібгавши хвоста.
Ощадбанк містився у будинку, де мешкав із батьками Женя Кисіль.