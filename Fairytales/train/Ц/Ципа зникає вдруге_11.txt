Був другий вечір їхнього перебування на «Квітці-Основ'яненку».
Анатолій Петрович після вечері знову пішов на верхню палубу, сподіваючись, що Григораш з'явиться біля бару; Григорію Тарасовичу теж не сиділося в каюті. Він постелив хлопцям, наказав лягати і, суворо заборонивши рипатися куди-небудь із каюти, подався нагору слідом за Анатолієм Петровичем. Хіба ж всидиш у такий дитячий час в каюті, коли там, нагорі, і «гурт», і Вороний, і Сокирко, і капітан Пилипей, — і хтозна-що може статися (хоча ні про Григораша, ні про «підприємця» Вітасиків тато нічого не знав).
Хлопці сиділи біля вікна й дивилися на річку. Був синій вечір. На небі вже миготіли зірки. А у темній воді мерехтіли, переливаючись, сяйнисті вогні теплохода. Вдалині бовваніли високі чорні береги, лише інколи моргаючи цяточками світла. Теплий вечір дихав у прочинене вікно лагідно і приємно-лоскітно.
На палубі перед вікном не було нікого. Ті, кому належало спати, вже повкладалися, решта була там, нагорі, звідки лунала музика, голоси і сміх.
— Гарно! Правда? — тихо сказав Женя. — Гарно! Отак сидів би й сидів цілу ніч, — теж тихо відгукнувся Вітасик.
І вони знову надовго замовкли.
Світло в каюті було вимкнуте, і з палуби здавалося, що там нікого нема. І тому…
Він з'явився так раптово, що хлопці відсахнулися. Вражений, завмер і він.
Завмер на відстані простягнутої руки, зовсім близько — так, що вони відчували його подих. Ципа отямився перший.
— Привіт! — сказав, затнувшись.
— Привіт! — відгукнулися вони, ледь ворушачи язиками.
— Ви самі? — спитав він після миттєвого роздуму.
— Самі, — сказав Женя.
— Ну, тоді нічого, — він враз заспокоївся. — Навіть добре. Ви ж не донощики, правда? І батьки не міліціонери?
Він не бачив у присмерку, як густо вони почервоніли.
— Ти — «заєць»? — запитав, щоб подолати незручність, Вітасик.
— А що зробиш… як треба…
— А де ти ховаєшся? — спитав Женя.
— У шлюпці під брезентом.
— І лежиш там цілий день?! — жахнувся Вітасик.
— Що ж робити?.. — усміхнувся Ципа.
— Ух ти!.. А як же… — Вітасик затнувся.
— А поліетиленові кульки нащо? — відверто сказав Ципа. — Я запасливий. І води пляшку маю. А от із їжею…
— Так ти ж, мабуть, голодний! — догадався нарешті Женя.
— Ти — розумний хлопець! — знову усміхнувся Ципа.
— Ми зараз… зараз… — хлопці кинулися до сумок, куди дбайливі їхні матері, не дуже довіряючи туристському раціонові, напакували різного додаткового харчування: печива, цукерок, фруктів, шоколадок…
— Та ви що? Куди мені стільки!
— Бери! Бери!
— У нас навалом!
— Ну, спасибі, спасибі, хлопці! — він так пожадливо кусав яблуко і жував печиво, що їм аж боляче було дивитися.
Він це, мабуть, відчув, бо, ковтнувши, промовив:
— Пробачте… Двадцять років не їв… Спасибі!.. Я вам чимось віддячу. Обов'язково! Ой! Хтось іде. Покедова!..
Він шаснув убік і пропав.
З протилежного боку повз вікно прочимчикувала пара — череватий дядечко й огрядна, з великим декольте дама.
— Це найщасливіший вечір у моєму житті! — бив себе однією рукою в груди черевань, другою обіймаючи даму за плечі.
— Ви — гуморист!.. Ви — гуморист! — сміялася дама, похитуючись і хапаючись за поручень.
Вони вже пройшли, але майже хвилину ще чувся її сміх і слова: «Ви — гуморист!..»
Хлопці мовчали, не в змозі отямитися від такого фантастично раптового знайомства з Ципою.
— Що ж робити? — сказав нарешті Вітасик. — Ти як хочеш, а я не можу сказати ні капітану, ні навіть татові.
— І я не можу, — сказав Женя.
— То що ж буде? — Не знаю.
— І я не знаю…
Вони знову замовкли.
— Він якийсь дивний, правда? — сказав Вітасик.
— Ага.
— І мені його жаль чогось.
— І мені. Я не вірю, що він злочинець.
— І я.
— Мабуть, його все-таки примусили.
— Ага. Бачиш, і не годують. І «зайцем» їде.
— А чому все-таки «зайцем»? Невже вони не могли його взяти просто так?
Важко було все це зрозуміти хлопцям.
У становище вони потрапили справді скрутне. І розказати про зустріч із Ципою вони не могли, совість не дозволяла («Ви ж не донощики, правда?»), і приховувати — чи мали вони право, чи не зашкодить це розслідуванню справи складної і, можливо, небезпечної? Дуже шкодували хлопці, що прямо не встигли спитати Ципу, хто ж такий Вороний і чого так злякалися тоді капітан Пилипей і артист Сокирко. І Женя, і Вітасик чогось були певні, що Ципа сказав би їм правду. От були переконані в цьому обидва. Хоч не могли б сказати, на чому це переконання ґрунтується. Щось було невловиме у голосі, в інтонації того Ципи. Якась переконлива щирість. І він же довірився їм — сказав, де ховається.
І хлопці вирішили, що завтра вони обов'язково знайдуть Ципу і спитають про все. А тоді вже буде ясно — говорити дорослим чи ні.
На тому й поснули.
Анатолій Петрович і Григорій Тарасович повернулися в каюту після одинадцятої.
«Гурт» поводився на танцях, як усі: танцювали, реготали, галасували. Але не бешкетували й не билися. Обійшлося, як то кажуть, без ексцесів.
Григораш у барі не з'являвся. Вороного не видно було теж. Не вгледів Попенко й «підприємця».
Капітан Пилипей ніяких ознак занепокоєності не виказував. Анатолій Петрович бачив його сьогодні кілька разів. І в рубці, і на палубі, і в коридорі. Обличчя впевнене, вольове, незворушне. Одного разу навіть усміхався. Хоча взагалі, видно, вдачі суворої.
Одійшов і Сокирко. З кают-компанії не раз протягом дня чувся його спів і оплески. Видно, прихильниці його таланту перемогли-таки.
Хоча контактів з Анатолієм Петровичем тенор явно уникав. А може, то здавалося, бо Іван Романович весь час був в оточенні дівчат і ні на кого іншого його просто не вистачало.
Одне слово — нічого вартого уваги за весь день не відбулося.
«Завтра хоч і не телефонуй Горбатюку. Крім появи „підприємця“, нічого й розказувати», — подумав засинаючи Попенко.