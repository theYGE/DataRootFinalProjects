Вони стояли біля поручнів палуби — двоє молодих хлопців і дві дівчини, одна білява, друга чорнява. Чорнява була з довгим розпатланим волоссям, з великими золотими кружалами-сережками і темно-синіми підводами під очима. Білява була коротко стрижена, під хлопця, тільки нагорі волосся безладно стирчало у різні боки довгими цмоузами. Власне білявими, білими були тільки ці цмоузи вгорі, а внизу волосся було темно-брунатне. В лівому вусі в білявої була довгастенька сережка, а в правому аж три сережки — одна біла металева крапелька в мочці і дві металеві нашльопки збоку і нагорі вуха.
Женя й Вітасик задивилися на прикраси.
Усі четверо палили довгі сигарети й голосно реготали.
Один із хлопців, чорнявий, в окулярах, щось захлинаюсь розказував і першим починав реготати, вищирившись, оголюючи майже всі свої конячі зуби і витягаючи вперед голову, так що на шиї напружувалися жили — от-от луснуть. При цьому голова його трусилася од реготу й окуляри підскакували на носі. Другий хлопець — рудий, із довгим жіночим волоссям, регочучи, закидав голову назад і вигукував весь час одну й ту саму коротку брутальну лайку.
Хлопці чогось вирішили, що це якийсь поп-гурт. Жені навіть здавалося, що він бачив їх по телевізору. Хоча хто його зна — їх так багато, тих гуртів, і такі вони однакові…
Якась старенька, схожа на вчительку, проходячи повз «гурт», докірливо мовила:
— Посоромилися б! Дівчата, а смалите, як…
— Іди-іди, ровесниця Другої світової! — сказала білява.
— Поки у воду не полетіла! — докинула чорнява. А рудий вигукнув ту саму коротку брутальну лайку.
Й усі четверо знову оглушливо зареготали, дивлячись, як поспішливо, не озираючись подріботіла од них старенька.
Але й самі раптом зрушили і, все ще регочучи, швидко пішли у протилежний від старенької бік — наче злякалися когось.
— Сім пар нечистих! Ноїв ковчег! — почули хлопці ззаду знайомий голос. Обернулися й побачили Вороного, що роздратовано дивився услід «гурту». Таки, мабуть, це він їх сполошив. — А ви чого тут?.. Знайшли на кого дивитися! — важким поглядом глянув на хлопців Вороний і пішов геть. Він був високий і дебелий, а ходив нечутно, як кицька, — хлопці й не встежили, як він з'явився.
За кілька хвилин Женя й Вітасик знову зустріли юнаків з «гурту», — вже на верхній палубі.
— А чувихи класні, — сказав рудий. — Твоя мені навіть більше подобається.
— Можем махонутися, — і чорнявий знову зареготав, вищирившись і напружуючи на шиї жили.
— Та ні, хай уже буде так, як він сказав, — махнув рукою рудий.
— А де він їх, цікаво, доп'яв?
— Він що хочеш тобі дістане.
— Такими, як він, ми з тобою не станемо ніколи, — чорнявий зітхнув.
Рудий щось відповів, але хлопці вже не чули, проминули. Зупинятися й одверто підслуховувати було ризиковано.
У каюті Вітасик спитав батька:
— А що таке Ноїв ковчег?
— А нащо тобі?
Хлопці розказали про «гурт», про Вороного, про його слова.
— Ну, Ноїв ковчег — це з Біблії. За біблійськими легендами Ягве, Бог-творець, що сотворив землю і людей, розгнівався на людство за його гріхи і вирішив покарати, знищити, влаштував всесвітній потоп. Всі люди загинули, крім праведника Ноя і його сімейства. За дозволом Ягве Ной побудував корабель, ковчег, куди взяв з собою насіння всіх дерев і рослин на землі і кожної тварі по парі, тобто всіх тварин і комах.
— А що таке «сім пар нечистих»? — спитав Женя.
— То ж серед тих тварей на ковчезі були «чисті» й «нечисті» — гади, плазуни тощо. Вороний, мабуть, хотів сказати, що тут на теплоході є і порядні люди, і різна нечисть, типу отого «гурту»…
— До речі, Ноїв ковчег теж був трипалубний, як і наш «Квітка-Основ'яненко», — усміхнувся Анатолій Петрович.
— Точно, — кивнув Григорій Тарасович. — Трипалубний.
— А чи не заодно той «гурт» із Вороним? — сказав Женя і переповів розмову на верхній палубі. — Хто це «він», як не Вороний?
— Усе можливе, — підняв плечі Анатолій Петрович. — Про всяк випадок будьте, хлопці, обережні. І не підходьте близько ні до «гурту», ні до Вороного. І не стежте за ними. Боронь вас Боже, щоб вони помітили, що ви за ними стежите. — Так, так! — підхопив Григорій Тарасович. — Якщо це злочинці, вони ні перед чим не зупиняться.
Капітан Попенко не сказав, що буквально півгодини тому він дізнався від директора круїзу, що на теплоході з'явився ще один пасажир. Якийсь «підприємець» один зайняв отой вільний двомісний люкс. («Бачите, не тільки ви нас догнали», — директор був дуже задоволений). Анатолій Петрович уже навіть бачив цього «підприємця». Кремезний, із могутньою шиєю важкоатлета, у темних окулярах, він чимось нагадував самбіста Шипулю, який проходив у справі Граціанського. «Злочинці дедалі більше цікавляться спортом. Це вже стає системою. Скоро вони заснують своє спортивне товариство — який-небудь „Домушник“ абощо. Чи витримає наше „Динамо“ цю конкуренцію?..» — подумав Попенко.
Ні Григорію Тарасовичу, ні хлопцям він вирішив про «підприємця» поки що нічого не говорити.