Григорій Тарасович прокинувся серед ночі. Щось йому наснилося — хтось його переслідував, хапав, душив. Так бувало, коли він спав на спині. Глянув на годинник — була майже третя година, за чверть. І одразу відчув, що в каюті щось не так. Кинув погляд на сусідню верхню полицю — вона була порожня. Прислухався. На нижніх полицях мирно посапували хлопці. На столику, куди вони клали на ніч свій одяг, речей Анатолія Петровича не було. Григорій Тарасович зліз. Нашвидку одягнувся, вийшов у коридор. Зазирнув у туалет. Нікого. Григорій Тарасович працював енергетиком на заводі металовиробів, і за роки роботи почуття пильності стало професійним. Небезпеку він відчував підсвідомо і майже ніколи не помилявся. От і зараз… О третій годині ночі без жодних підстав Попенко не вийшов би з каюти. Щось таки сталося. І не збудив. Сам пішов. Оберігає. Образа знову ворухнулася в серці Григорія Тарасовича. Вчора перед сном, коли хлопці вже поснули, між ними відбулася досить гостра розмова. Григорій Тарасович сказав прямо, без викрутасів:
— Анатолію Петровичу, ви ж іще вчора знали, що у двомісному люксі їде якийсь підприємець. Чому мені не сказали?
Анатолій Петрович знітився:
— А ви звідки дізналися?
— По-перше, бачив, як він виходив із каюти. По-друге, спитав у директора круїзу. А він, виявляється, ще вчора вам сказав.
— Не хотів вас даремно турбувати.
— Що ж я, хлопчик, чи що? Я погодився їхати з вами не для того, щоб… А щоб… — від образи Григорій Тарасович не знаходив слів. — Ну, нащо вам зайвий клопіт? — намагався заспокоїти його Попенко. — Звичайнісінький підприємець, а ви будете думати казна-що. Воно вам треба?
— То що ж мені — вже й думати заборонено?
— Навпаки. Думайте. Особливо про хлопців. Дивіться за ними уважно. Щось вони дуже розбігалися по пароплаву. Я за ними стежити весь час не можу. Давайте домовимося, що за хлопців відповідаєте ви.
— Отже, моя роль зводиться тільки до ролі няньки?
— Ну, для чого так? Любий мій! Ви ж справді не хлопчик, не шукач пригод. Ви ж доросла людина. І дай Боже, щоб ніяких пригод не було. Я особисто про це мрію. Щоб наші підозри виявилися не більше як підозри. Безпідставні.
Безпідставні!
То чого ж ти серед ночі кудись подівся, голубе?
Григорій Тарасович ступав навшпиньках. Хоча й так на м'якій килимовій доріжці кроків було не чуть.
Із-за дверей якоїсь каюти долинули крики, лайка.
Григорій Тарасович застиг, прислухаючись.
— Ну, що я сказала? Що? Все життя ти мене мучиш! Своїми безпідставними ревнощами ти мене заженеш у могилу! Я більше не можу! Не можу! — верещав жіночий голос.
Чоловічий щось нерозбірливо бубонів.
Якесь подружжя серед ночі з'ясовувало свої стосунки.
Знову щось безпідставне!
Григорій Тарасович обійшов увесь корабель. Піднявся навіть на верхню палубу. Анатолія Петровича не було ніде.
Так само навшпиньках Григорій Тарасович підійшов до каюти-люкс. Затамував подих, прислухаючись. За дверима балакали. Але ж «підприємець» їде сам. Значить, там Анатолій Петрович. Слів не чуть. Голоси приглушені.
Двері розчинилися так несподівано, що Григорій Тарасович відсахнувся.
У дверях стояв «підприємець», кремезний, мускулястий, у майці з вищиреним тигром і синіх джинсах.
— Що таке?
— Н-нічого, — розгубився Григорій Тарасович.
— Щось сталося? — «підприємець» дивився очікувально і стурбовано.
— Ні… Просто не спиться… Гуляю…
— Неправда. Що сталося?.. — тепер «підприємець» дивився пильно й пронизливо. — Ви когось шукаєте? Хтось зник?
Григорій Тарасович мовчав, намагаючись зазирнути через плече «підприємця» у каюту.
Він міг заприсягтися, що у люксі, крім «підприємця», хтось є.
Але то був не Анатолій Петрович. Несподівано розчинилися двері сусідньої каюти… І визирнув Сокирко.