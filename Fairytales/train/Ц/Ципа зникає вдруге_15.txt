Коли Попенко отямився, то відчув, що не може ворухнути ні рукою, ні ногою. Він лежав зв'язаний на вкритій килимом підлозі каюти капітана. Над ним схилився Григораш, уже не в халаті, а в картатій сорочці і спортивних штанях.
— Прочумався?..
— Розв'яжи! — скреготнув зубами Анатолій Петрович.
— Переб'єшся. Спершу побалакаємо. Що тобі треба? Чого ти тут шнириш?
— Де капітан? Що ти з ним зробив?
— Капітан? Ха! Веде корабель. Чого це я мав із ним щось робити? Він мій друг.
— На що ти розраховуєш? Невже ти думаєш, що в тебе щось вийде?
— Думаю, думаю. Є лише два варіанти для виходу з ситуації, в яку поставила мене зустріч із тобою, начальнику. Або ти стаєш моїм другом і будеш із нами на паях. Нам якраз потрібен такий кадр, як ти. До речі, у нас уже є друзі з вашої контори, ти будеш не перший. Це найкращий варіант. Він мені імпонує. Я обома руками за нього. Раджу від душі. Я ж іще тоді, пам'ятаєш, сказав — ти мені подобаєшся. Звичайно, для цього першого варіанту будуть певні умови… Ну, а другий варіант — сумний для тебе, начальнику, — «мокрий», — Григораш черконув себе долонею по шиї і засміявся. — Так просто я ж тебе випустити не можу. Будь-який третій варіант — сумний уже для мене. І я його змушений виключити. Подумай. Зваж. Розумію, що одразу ти не погодишся. Не можеш. Такий у тебе характер. За це я тебе й поважаю. Даю тобі для роздумів півгодини. Більше не можу. Спускати твій труп під воду треба зараз, поки ще темно. Між іншим, врахуй: нас тут на теплоході багато. Раз я тебе приймаю в каюті капітана, це щось та означає… Давай, думай швиденько. Не буду заважати, — Григораш підвівся і вийшов.
Так, думати треба було швидко, Григораш — професійний злочинець, убивця. Виконати свою погрозу йому не важко. Це ясно. Невже капітан Пилипей не жертва, а злочинець? Тоді й Сокирко. А Вороний? З ворогуючої банди?
Думай! Думай!
Якщо є вихід із тієї ситуації, в яку ти потрапив, то він тільки в твоїй голові. Якщо можна перемогти зараз Григораша, то тільки розумом, хитрістю.
Треба не мовчати, говорити, щось вигадувати. Треба йти, як то кажуть, на переговори.
— А які ж умови для дружби? — гукнув Попенко.
— О! Це вже ділова розмова! — весело сказав Григораш, знову заходячи з «кабінету» у «спальню». — Питаєш, які умови для дружби. Ну, яка ж може бути дружба між «злодієм у законі» і праведником-міліціонером? Треба, щоб ти хоч трохи зрівнявся зі мною. Щоб замазався трохи. Щоб і на тобі повисла «мокруха»… Ні, ні, різати, стріляти нікого не треба. Не ті умови. Та й часу нема. От! — він двома пальцями підняв за залізну пробку пляшку «коли». — Ця пляшка отруєна. На ній твої відбитки пальців. Поки ти був без пам'яті, я її твоїми пальцями замацав. Цю пляшечку я зараз передам своїм асистентам. Добре себе поводитимеш — може, й обійдеться. А ні… «Кола» влітку, коли так хочеться пити… довго не стоятиме. До речі, її так люблять діти… На твоїй совісті буде. Іди потім доводь, пояснюй. Ти й не знатимеш, хто, коли, куди її поставить.
Анатолій Петрович похолов. Краще вже зараз вмерти самому. Але це не вихід. Скільки лиха ще наробить цей нелюд! Держись, Толю, держись! Він презирливо усміхнувся і звів очі на Григораша.
— А ти що, саме дітей боїшся, що труїти їх задумав? Ай-яй-яй! Такий великий, а боїшся дітей. Здорово ж вас Ципа налякав.
Григораш зблід:
— Звідки ти знаєш… про Ципу?
— І про Вороного знаю, — усміхнувся Попенко.
— Звідки? — прохрипів Григораш.
— Це вже ділова розмова. Розв'яжи! — твердим голосом сказав Попенко.
Григораш завмер, наче вагаючись. Потім раптом кинувся навколішки, схопив Попенка за плечі і струсонув з усієї сили:
— Ні! Ти скажи — звідки, звідки?!
В очах його були лють і жах.
— Розв'яжи!
— Уб'ю! Всіх уб'ю! — його вже тіпало, як у лихоманці.
Він бив зв'язаного Попенка головою об підлогу. Потім підхопився і почав гамселити його ногами, несамовито вигукуючи:
— Уб'ю! Уб'ю!
Підібгавши під себе ноги, Анатолій Петрович намагався захистити живіт і груди. «Ну кінець! Як по-дурному все вийшло!» — майнула думка.
І тут раптом двері розчахнулись, і до каюти вскочили «підприємець», Григорій Тарасович і… капітан Горбатюк. Вони схопили Григораша, скрутили йому руки, повалили на підлогу. У дверях стояв блідий, як мрець, Сокирко.