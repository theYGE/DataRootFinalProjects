Був мужик бід­ний і каже  до жінки:

— Маємо одного каплуна (півня). Занесу я панові подарую, то, може, мені пан за те що дасть.

  І прийшов до пана, дав того каплуна. А пан йому казав зачекати, а каплуна відіслав до кухні, щоби спекли. Коли принесли печеного каплуна, а той пан мав четверо дітей: дві дочки і два сини. І сів з жінкою і з дітьми до столу, а тому мужикові казав, щоби їх розділив тим каплуном. Мужик відтяв голівку і каже:

— Так, як пан всьому голова, то панові голівку.

Відтяв шийку і каже:

— Так, як пан з жінкою разом, то пані шийка.

 Відтяв крильця і дав дітям, каже:

— Щоби дітки так легко танцювали, як крильцями літали.

Відтяв ніжки по колінця і дав дітям:

— Аби до школи добре,бігали, добре вчились.

А собі взяв цілого каплуна і сказав:

— А я мужичище, то з'їм туловище!

І пан йому за таку штуку дарував цілу фуру збожа

   Коли він ту пашню віз додому, то зустрів його кум – багач і питає:

— За що тобі пан фуру дарував?

А він йому каже:

   Мав одного каплуна і того подарував панові, мені за то пан дав фуру збожа.

Багач побіг додому і питає жінки, скільки маємо каплунів.

Жінка каже: П'ять!

— Лови швидко їх і понесу до пана, бо пан за од­ного каплуна дає фуру збожа.

   Ну вже забрав він ті каплуни, заніс до пана. Пан і тому казав зачекати, а тих п'ять каплунів віддав до кухні пекти. Ну, вже як принесли ті каплуни печені, пан з жінкою і з дітьми сіли до столу. Призвав пан до себе того мужика, що приніс каплунів і каже йому:

— Ну, поділи ж нас тими каплунами.

   Мужик дивиться, що їх шестеро сидить біля столу, а каплунів стільки нема, тільки п'ять, каже:

— Не знаю, як поділити!

Пан каже:

— Якщо ти не знаєш, то я покличу того, що одного каплуна ділив.

Той прийшов. Каже йому пан:

— Поділи нас тепер п'ятьма каплунами.

Той каже:

— Добре! Пан, і пані, і каплун — то трійця. Дві доньки і каплун – також трійця. Два синочки і кап­лун — теж трійця, а я і два каплуни — то також трій­ця.— Пан за таке ділення дав йому пару волів, а багачеві п'ятдесят батогів.

