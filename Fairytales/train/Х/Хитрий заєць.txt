Вийшов чоловік на поле, дивиться, а то сидить заєць. Він зайшов тихенько та й того зайця злапав. Приніс додому та й гострить ніж. А заєць каже:

— На кого ти той ножик гостриш?

— На тебе, буду тебе різати.

А заєць тоді каже:

— Знаєш що, годуй мене, понесеш мене на ярмарок та й візьмеш добрі гроші.

А чоловік каже:

— Добре ти мені кажеш. Ну, — каже, — то я уже тебе різати не буду.

   Годував він того зайця місяць. Приходить той день, що чоловік має нести того зайця на ярмарок. Чоловік каже до зайця:

— Ну, вже підемо на ярмарок.

Заєць тоді каже до того чоловіка:

— Іди готуй мішок, покладеш мене у мішок та й будеш нести.

   Узяв чоловік поклав того зайця в мішок та й несе на ярмарок. Входить він у місто, але йде другий чоловік та й каже:

— Що ти там несеш в мішку?

А той каже:

— Несу поштаря.

— Та, — каже, — що би ти за того хотів поштаря?

— Даси, — каже, — сотку, то купиш, а не даси, то я йду далі.

Той чоловік дав тому сотку.

— Гай, — каже той, — на тобі цього поштаря.

Той каже:

— А в що я його покладу?

— Ти, — каже, — маєш торбину з хлібом, візьми, хліб викинь, а того поштаря туди запхаєш.

   А той узяв та й так зробив. Той бере та й повертається назад додому.

Вийшов він за місто, а заєць каже:

— Візьми, мене відпусти, бо мені зле у торбині сидіти.

Той чоловік каже:

— А як ти де втечеш?

Заєць каже:

— Ти не маєш чого боятися, бо я знаю, де твоя хата.

— Ну, то я тебе відпускаю, ще прив'яжу тобі торбинку з грішми, щоб був особливий.

Він відпустив того зайця, а заєць собі побіг.

   Той чоловік собі гадав, що він побіг до його дому. Чоловік приходить додому, питається жінки:

— Чи не був тут поштар?

А жінка каже:

— Я тут не бачила жодного поштаря.

 Тоді він каже до жінки:

— Я дав сотку за поштаря, і він десь пропав, та ще й узяв і торбинку прив'язав до нього з грішми.

Жінка каже до чоловіка:

— Йди, може він за селом сидить та не знає, до якої хати увійти.

   Чоловік вийшов за село та й ходив цілий день і ніде зайця не бачив. Чоловік приходить додому та й каже до жінки:

— Не досить, що пропав заєць, але ще й торбинка з грішми пропала.