Діялося це взимку.

   Ішов Кожум'яка рано на зорі з відром до Дунаю. Ди­виться і бачить: лисиця б'ється на льоду. Ближче, ближ­че лисиця в ополонці впіймала велику щуку. Та щука вхопила лисицю за нижню щелепу, лисиця щуку — за верхню, й так моцуються — силами міряються.

   Кожум'яка прикрався й — чирк — вхопив лисицю, а з нею і щуку. Взяв, несе і думає: «Понесу чудо для короля Матяша. Він такого не видів ніколи, певно, обдарує ще мене!»

   Не довго думав і пішов до царських палат. «Кажуть, до цього короля легко можна дістатися!» — говорить сам собі.

Та виявилося, що і не так легко.

   На перших дверях королівський охоронець зупинив Кожум'яку:

— Куди?

— До короля!

— Для чого?

— Несу подарунок! — і показав лисицю та щуку.

— Хай буде й так!

І охоронець пропустив Кожум'яку.

Йде Кожум'яка далі. Дійшов до других дверей. А тут знову:

— Куди?

— До короля.

— Для чого?

— Несу дарунок королеві! — і показав лисицю та щуку.

— Добре! Я тебе пропущу, та половину нагороди залиш мені.

— Хай буде й так.

   І охоронець пропустив Кожум'яку. «Но, — думає Кожум'яка,— мені нічого не залишить­ся».

Прийшов він до Матяша.

— Що нового? — питає король.

— Я приніс вам дарунок.

   Король подивився, засміявся, наказав покласти лисицю й щуку до музею, а чоловікові дати сто золотих. Кожум'яка покрутив головою.

— Що, тобі не любиться?

— Подаруйте мені, прошу вас, лише п'ятдесят па­лиць!..

— Чому? — дивується король. Я дуже люблю палиці!

   Коли любиш, то іди до лісу, вирубай собі, скільки хочеш палиць!

— Та не такі… На задню частину!..

— Но, коли твоя просьба така, то дістанеш палиці! — промовив король і наказав слугам відлічити в нагороду чоловікові п'ятдесят палиць.

   Ведуть Кожум'яку, а Матяш — за ним. Як підійшли до охоронця, Кожум'яка став. Охоронець простягнув руку.

— Ходи, брате, зі мною на уряд, де платять, — сказав Кожум'яка.

Коли прийшли до другого охоронця, і той простяг долоню.

— Ходи, брате, зі мною туди, де платять, дістанеш свою половину.

   Слуги, які вели Кожум'яку, вже діло зрозуміли. Як прийшли на місце, говорить Кожум'яка:

— Мою нагороду прошу поділити на дві рівні частини: Половину цьому» половину — тому. Я так обіцяв їм. Матяш на дверях озвався:

— Я нагороду подвоюю! Дайте їм по п'ятдесят!

   І відлічили по п'ятдесят палиць одному охоронцеві й другому. Король Матяш прогнав їх, бо не хотів, щоб такі були при його дворі. А Кожум'яці каже:

— Раз я подвоїв нагороду їм, даю подвійно і тобі.

І замість ста золотих дав Кожум'яці цілих двісті.