 Одного разу якийсь піп дуже не любив службу  Божу вести. То одної неділі виходить на казальницю, так каже:

— Мої милі парафіяни, а знаєте, о чім я вам сьогодні буду на службі говорити?

— Ні, не знаємо, — кажуть люди.

— Та, коли ви не знаєте, то й я не знаю, — каже піп та й зліз з казальниці.

На другу неділю знову піп на казальницю.

— Мої милі парафіяни, а знаєте, о чім я вам сьогодні буду на службі говорити?

— Знаємо, — кажуть люди.

— Ну, коли знаєте, то нема вам що й казати.

   Приходить на третю неділю, вже собі люди міркують, як би то його заставити службу вести? Змовилися собі… Вилазить піп на казальницю.

— Мої милі парафіяни, а знаєте, о чім я вам сьогодні буду на службі говорити?

   Одна половина людей у церкві каже: «Знаємо», — а друга каже: «Не знаємо».

— Так? — каже піп. — Ну, то добре. Нехай ті, що знають, та скажуть тим, що не знають. Благодать Господня на всіх вас, амінь!

Та й уже було по службі.