Жив у лісі їжачок. І теплими осінніми днями він збирав собі поживу на холодну зиму. Шурхотіло листячко, що опало з дерев – це їжачок стежинкою простував до своєї затишної нірки, яка була  біля старого дуба.

   Неподалік, через дві галявини і три соснові ліски, жила білочка. Вона теж збирала на зиму все смачненьке, що росло в теплу пору року.

   І ось прийшла зима. Їжачок грівся у затишній і теплій нірці. Хтось постукав в двері: тут – тук !

— Хто там, – спитав їжачок.

— Це я, білочка.

   Їжачок впустив гостя до хати і білченя розказало, що прийшло за проханням матусі. Мама білка просила їжачка сушених грибочків, на юшку. Вона захворіла і їй потрібні ліки, а гриби тут допоможуть.

   Їжачок пішов до комірки і дав найкращу в'язочку білих, сушених грибочків білченяті. Білочка подякувала і пішла. Перед тим ще сказала, що коли матуся одужає вони прийдуть провідати їжачка і принесуть малинки для чаю. Їжачок дуже любив малиновий чай.

   Зима була холодна. Дмухав вітер, потріскував морозець і розмальовував візерунками шибки у віконцях. Мама білка видужала. Разом з білченям вона вирушила в дорогу, в гості до їжачка. Це було дуже добре, що саме в цю пору мама білка з білченям пішли його провідати.

   Їжачок в той час занедужав. Він жив сам і не було кому ні водиці, ні дровець принести, ні чаю заварити.

   Ось і прийшли мама з білченям. Їжачок закутаний у кожушок відчинив дверцята. Побачивши, що він хворіє, мама – білка з білченям вирішили допомогти. Білченя принесло з двору  дрова, мама – білка – водицю і розпалила в печі. Стало знов тепло і затишно в їжачковій нірці. Білка зробила малиновий чай і пахощі наповнили хатку їжачка. Їжачок, що був уже заснув – пробудився. Білка напоїла його гарячим чаєм і грибовою юшкою. Їжачок заснув знов, міцним і солодким сном. А на ранок прокинувся вже здоровим. Ось так  малята дружба і доброта допомагає в житті.

