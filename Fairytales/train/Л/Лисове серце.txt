Ходив лис берегом – водою і побачить яку маленьку рибку, котра підпливе до берега на сонці погрітися, мерщій хапає її й поїдає. По­бачили це більші риби й стало їм ніяково, що до їх господарства втручається якась патлата мара. Попливли вони до свого короля по раду, що мають робити. Король вислухав їх і каже:

— Приведіть його сюди, на глибину Дні­стра. Тут ми затягнемо його у воду, розпоремо, виймемо серце, з'їмо й будемо такі мудрі, як лис.

   Пішли риби виконувати наказ короля. Під­пливли дві риби до берега, зупинилися біля лиса й кажуть:

— Прошу пана адвоката, чи не попливли б ви з нами? Чогось потребує вас наш король.

— Чому б ні? Як треба, то й треба.

Сів лис на риб:

— А ви не знаєте, чого вашому королеві треба від мене?

— А чому б ні, знаємо. Він казав, що треба ваше серце вийняти та з'їсти, то будемо такі мудрі, як ви.

— Е, коли так, то завертайте назад, бо я зо­ставив серце вдома. Але я побіжу і за хвили­ну принесу сюди.

Завернули риби назад, плигнув лис на берег та й каже:

— Які – бо ви дурні! Та хіба ж є хто такий, що ходив би без серця?

   Риби зрозуміли, що лис обдурив їх, але вже пропало, бо що ж вони б йому тепер зро­били?