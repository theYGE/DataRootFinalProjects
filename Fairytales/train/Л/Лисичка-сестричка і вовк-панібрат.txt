Були собі дід та баба. От раз у неділю баба спекла пиріжків з маком, повибирала їх, поскладала в миску та й поставила на віконці, щоб прохо­лоли. А лисичка бігла повз хатку та так нюхає носом; коли чує — пиріжки пахнуть. Підкралась до вікна тихенько, вхопила пиріжок моторненько та й подалась. Вибігла на поле, сіла, виїла мачок із пиріжка, а туди напхала сміттячка, стулила його та й біжить.

От біжить, аж хлопці товар женуть до води.

— Здорові були, хлопці!

— Здорова, лисичко – сестричко!

— Проміняйте мені бичка – третячка за маковий пиріжок.

— Де ж таки бичка за пиріжок!

— Та він такий солодкий, що аж-аж-аж!.. Таки найшла одного, проміняла.

— Глядіть же, — каже, — хлопці, не їжте пиріжка, аж поки я зайду в ліс. Та й побігла і бичка гоном погнала. Ті підождали, поки вона сховалась у лісі, тоді до пиріжка, — аж там сміттячко…

   А лисичка тим часом пригнала бичка у ліс, прив'язала його до дуба, а сама пішла рубати дерево на саночки. Рубає та й приказує:

— Рубайся, деревце, криве й праве! Рубайся, деревце, криве й праве! Нарубала дерева, зробила саночки, запрягла бичка, сіла та й їде. Аж біжить вовк – панібрат.

— Здорова була, лисичко – сестричко.

— Здоров, вовчику – братику.

— А де це ти взяла бичка – третячка та саночки?

— От, де ж там? Бичка заробила, саночки зробила та й їду!

— Ну, то підвези ж і мене.

— Куди я тебе візьму? Ти мені й саночки поламаєш!

— Ні, не поламаю, я тільки одну лапку покладу.

— Та клади вже, ніде тебе діти.

От вовк і поклав лапку. Від'їхали трохи, вовк і каже:

— Покладу я, лисичко – сестричко, і другу лапку.

— Е, вовчику – братику, ти мені санки поламаєш!

— Ні, не поламаю.

— Ну, клади.

Вовк і поклав. Їдуть, їдуть, коли це — трісь!

— Ой лишенько, — каже лисичка, — санки тріщать!

— Та ні, лисичко – сестричко, то в мене кісточка хруснула. Ну, дарма… Їдуть… А вовчик знову:

— Покладу я, лисичко – сестричко, і третю лапку.

— Та де ти її кластимеш! Ти мені зовсім санки поламаєш!

— Та ні, чого б вони ламалися?

— Та вже клади.

Тільки поклав, а саночки знову — трісь-трісь.

— Ей, вовчику, саночки тріщать! Злазь, бо поламаєш!

— Та де там вони тріщать! Що ж бо ти, лисичко – сестричко, вигадуєш? То я горішок розкусив.

— Дай же й мені!

— Так останній. Проїхали ще трохи…

— Ой лисичко – сестричко, сяду я й увесь!

— Та куди ти сядеш? Тут ніде тобі й сідати!

— Та я зібгаюсь так, що поміщусь.

— Та ти мені санки зовсім поламаєш! Чим же я тоді дровець привезу?

— От – таки, чого я поламаю? Я легенький. Сяду я, лисичко – сестричко, бо притомивсь. Я помаленьку.

— Та вже сідай, нема де тебе діти.

   От він убравсь зовсім у саночки, та тільки сів, а санки — трісь-трісь-трісь! Так і розсипались.

Давай тоді його лисичка лаяти:

— А щоб тобі добра не було, капосний вовцюгане! Що це ти мені наробив?..

Лаяла його, лаяла, а тоді:

— Іди ж тепер та рубай дерево на санчата.

— Як же його рубати, лисичко – сестричко, коли я не вмію і не знаю, якого треба дерева.

— А, капосний вовцюгане! Як санчата ламати, так знав, а як дерево рубати, то й ні! Кажи: рубайся, деревце, криве й праве! Рубайся, деревце, криве й праве!

Пішов вовк. От увійшов він у ліс та й почав:

— Рубайся, дерево, криве й криве! Рубайся, дерево, криве й криве! Нарубав, тягне до лисички. Глянула та, аж воно таке корячкувате, що й на полицю в плуг не вибереш, не те що на полозок. Давай вона його знову лаяти:

— Нащо ж такого нарубав?

— Коли воно таке рубається.

— А чом же ти не казав так, як я тобі веліла?

— Ні, я так саме й казав: рубайся, дерево, криве й криве.

— Ну і дурний же ти який і до того недотепний! Сиди ж тут, бичка доглянь, а я сама піду нарубаю. Пішла вона.

   А вовк сидить сам собі, та так йому хочеться їсти! Почав він перекида­ти, що було в саночках, — ні, нема ніде нічого. Думав, думав та й надумав: «З'їм бичка та й утечу!..» Проїв дірку в бичка, з середини все виїв, а туди горобців напустив і соломою заткнув, а бичка під тином поставив і палич­кою підпер. Тоді сам на втіки. Приходить лисичка до бичка, аж у нього з боку віхоть стримить… Лисичка хап за той віхоть, а звідтіля горобці — хрррр!.. Вона за паличку, тільки прийняла її, а бичок гуп — і впав!

— Ну, стривай же ти, капосний вовцюгане! Я ж тобі це згадаю! Та й побігла шляхом.

   Біжить, коли це їде валка запізнілих чумаків з рибою. Вона впала серед шляху і ноги відкинула — притаїлась, мов нежива. Чумаки зараз її й побачили:

— Дивіться, хлопці, яка здорова лисиця лежить! Обступили її, перевертають.

— Треба взяти — дітям шапочки будуть. Кинули її на задній віз й знову рушили.

   Їдуть попереду, а лисичка – сестричка бачить, що вони не дивляться, і давай кидати рибу з воза. Кидає та й кидає по рибці на дорогу, усе кидає… Накидала багато та нишком і зіскочила з воза. Чумаки поїхали собі далі, а вона позбирала ту рибку, сіла та й їсть.

Зирк — аж і вовк – панібрат біжить.

— Здорова була, лисичко – сестричко!

— Здоров!

— А що це ти робиш, лисичко – сестричко?

— Рибку їм.

— Дай же й мені!

— Отак! Я скільки морочилась, ловила та й віддам йому? Піди, сам собі налови!

— Та як же я наловлю, коли не вмію? Хоч навчи, як її ловити!

— Та як же ловити? Піди до ополонки, встроми хвоста в ополонку і сиди тихенько та й приказуй: «Ловися, рибко, велика й маленька» То вона й наловиться.

— Спасибі за науку!

   Побіг вовк мерщій на річку, та до ополонки, та хвіст в ополонку…

— Ловись, — каже, — рибко, велика та все велика, ловись, рибко, вели­ка та все велика, ловись, рибко, велика та все велика. Не хочеться йому малої. А мороз надворі такий, що аж шкварчить лисичка ж бігає по березі та все:

— Мерзни, мерзни, вовчий хвіст! Мерзни, мерзни, вовчий хвіст! А вовк:

— Що ти, лисичко – сестричко, кажеш?

— Та то ж і я кажу: ловися, рибко, велика й мала.

— А, ну й я так: ловися, рибко, велика та все велика. Ворухнув вовк хвостом — важко вже. А лисичка:

— Ото вже рибка почала чіплятися. Трохи згодом:

— Ану, вовчику, тягни.

   Вовк як потяг, а хвіст уже прикипів до ополонки, — не витягне. А вона його ще й лає:

— А, капосний вовцюгане, що ти наробив? Бач, казав: «Ловися, рибко, велика та все велика», — от велика начіплялася, тепер і не витягнеш. Треба ж тобі помочі дати, побіжу покличу.

Та й майнула на село. Біжить селом та гукає:

— Ідіть, люди, вовка бить! Ідіть, люди, вовка бить!

   Як назбігалося людей… Хто з сокирою, хто з вилами, з ціпами, а баби з рогачами, з кочергами. Як почали вони того бідолаху – вовка періщити.

   А лисичка тим часом ускочила в одну хату, — нікого нема, хазяйка по­бігла на річку вовка бити і діжу немішену покинула. Вона взяла вимазала голову в тісто — та в поле… Коли дивиться — вовк насилу лізе, — доб­ре дали йому, сердешному. Вона зараз – таки прикинулась хворою, тільки тюпає, стогне… А вовк побачив її.

— А, — каже, — така ти. Наробила ти мені добра, що й хвоста збувся. А вона:

— Ой вовчику – братику, хіба ж то я? Хіба ж ти не бачиш, що з мене й мозок тече, так мене побили, що й голову провалили мені. Вовчику – братику, підвези мене.

— Та я й сам нездужаю…

— Та в тебе ж тільки півхвоста нема, а мені й голову провалили. Ой-ой-ой, не дійду додому…

— Та сідай уже, нема чого з тобою робити.

   Вона вилазить йому на спину, вмощується та так стогне. Повіз її вовк.

От вона їде та все приказує:

— Битий небиту везе. Битий небиту везе.

— Що ти там, лисичко – сестричко, кажеш?

— Та то я кажу: битий биту везе. А сама знову нищечком:

— Битий небиту везе. От довіз він її до хатки:

— Уставай, лисичко, доїхали! Вона тоді плиг з вовка та:

— Битий небиту привіз. Битий небиту привіз.

   Вовк до неї, хотів її зубами, а вона в хатку та й зачинилася. Не влізе вовк. А вона ще визирає у вікно та й дражнить:

— Битий небиту привіз.

Тупцявся вовк, тупцявся коло лисиччиної хатки — не влізе.

— Ну й клята ж лисичка… От так піддурила. Та й потяг додому.

А лисичка живе та курей ловить.