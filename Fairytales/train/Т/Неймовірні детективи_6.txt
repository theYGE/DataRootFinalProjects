Капітан Горбатюк мав підстави для того, щоб непокоїтись і попереджати Женю. Сьогодні зранку в нього відбулася зустріч і розмова з одинадцятикласником Валерою Лобуренком.
Хоч Валера й намагався триматися впевнено і зухвало, відчувалося, що він нервує і щось приховує.
— Скажи, будь ласка, в суботу ти заходив у туалет на третьому поверсі після п'ятого уроку? — спитав капітан.
— Здається, заходив. А що — треба було взяти дозвіл у міліції? — З шестикласників нікого там не бачив? — наче й не помічаючи глузливого тону, продовжив капітан.
— А-а… ви про те зникнення… Ні! Я його не бачив. А якби й бачив, то не помітив би. Я не для того туди заходив… — хлопець сміявся просто у вічі капітанові.
— Я розумію, що не для того, — спокійно сказав капітан.
— І не для того, щоб вколотися! Я не колюся! — раптом сказав Валера, і в очах його спалахнув злий вогник.
— А чого ти про це говориш? — щиро здивувався капітан. «Справді, чого він про це говорить? Крім Регіни Ігнатіївни, ніхто про анонімний лист не знає… Вона пообіцяла нікому не говорити ні про лист, ні про розмову».
— А… а вас же це цікавить? — трохи розгубився Валера.
— Хто тобі сказав? Ні! Звідки ти взяв? — капітан пильно дивився на хлопця.
— Ну… зараз же… — Валера одвів очі, — зараз же так борються з наркоманією, токсикоманією…
— Скажи, а ти знаєш Вітасика Дорошенка?
— Того, що зник? Шестикласника?.. Ну, бачив…
— А ти всіх шестикласників знаєш?
— Ні… звичайно.
— А його… Він що — чимось вирізнявся?
— Ні… нічим… по-моєму… — у голосі Валери була якась непевність.
— А чого ж ти його запам'ятав? У тебе, може, був з ним якийсь конфлікт?
— Конфлікт? Із пацаном? Невже ви думаєте, що я конфліктую з пацанами? Виріс я з того віку.
— Ну, різне буває… Іноді пацан суне свого носа, куди не слід. Доводиться того носа прищикнути.
Валера почервонів:
— Ні.
— Але ж ти хлопець запальний, задерикуватий. Спалахуєш легко. З міліцією були неприємності… Одному на стадіоні навіть руку зламав. Не на користь пішли тобі ті прийоми самбо. А чого ти, до речі, спорт кинув?
— Кинув — і все.
— Хто тебе тренував?
— Шипуля… торбохват.
— Чого це він «торбохват»? — А я знаю, чого бувають торбохвати? Під себе гребуть… І потім горять, як Наполеон у Москві.
— У тебе з ним був конфлікт?
— Та що ви — «конфлікт-конфлікт»!.. Дуже він мені потрібен, той Шипуля!.. Його самого витурили.
— За що?
— Вам краще знати. Я не стукач. Хочете, щоб він мені голову одкрутив? Ні-ні. Дякую.
Капітану Горбатюку не могло й на думку спасти, що за якихось три години він сам зустрінеться з тим Шипулею, та ще за таких дивних, незвичайних обставин.
Він ледве стримався, щоб не виказати Жені Киселю, та й самому Шипулі свого подиву, коли прочитав у посвідченні прізвище.
Так, у капітана Горбатюка були всі підстави, щоб непокоїтись і попереджати Женю.
Майстер спорту Василь Іванович Шипуля за інформацією спортивного товариства два роки тому дискваліфікований і звільнений від тренерської роботи за фінансові зловживання під час виїздів на збори, тренування і національні змагання команди юнаків із боротьби самбо. Спершу справу намірялися передати до суду, але потім чогось передумали. Нині Шипуля працює нічним черговим державної охорони на складі торговельної організації, керівником якої є ніхто інший, як Борис Борисович Граціанський. А Шипуля ж казав, що не знає ніякого Граціанського. Питань виникало дедалі більше. Відповіді — поки що жодної.
Де Вітасик Дорошенко, де Вітасик Граціанський та його батьки — поки що лишалося таємницею…
…Пізно увечері два капітани знову сиділи на балконі дванадцятого поверху, дивилися вниз на мерехтливі вогні й говорили.
— Дуже мені не сподобався Шипуля, — говорив капітан Горбартюк. — Те, як він дивився на Женю. Така лють була в очах. У цю мить він був здатний на будь-який кривавий вчинок. Страшний чоловік! Гора м'язів і люті. Як він міг тренувати дітей?
— Є, на жаль, такі «вихователі», які на дітях тільки заробляють.
— Слухай, ти ж зараз розслідуєш відмивання грошей у торговельній мережі. Борис Борисович Граціанський не проходить у тебе?
— Ти знаєш, ні, — похитав головою капітан Попенко. — Абсолютно чистий. Просто дивно навіть. Працює п'ятнадцять років у цій мережі. Навколо нього майже всі «старі», так би мовити, кадри вже давно у нас на гачку, а Борис Борисович непорочний, як Діва Марія. Снаряди лягають все ближче, а його хоч би осколочком зачепило. Жодних «відкатів», жодного зловживання, ні «чорної каси», ні «відмивання грошей». Комар носа не підточить.
— Ну що ж. І в торгівлі бувають чесні керівники.
— Він у них там — один з ініціаторів боротьби з зарплатами в конверті.
— Він мав якраз доповідь робити. І раптом зник. Дуже не подобається мені причетність до цього всього спортсмена Шипулі. І Валера Лобуренко, я ж тобі казав, що говорив про Шипулю.
— Треба, мабуть, — запропонував Анатолій Петрович, — постежити за ним.
— Та я вже думав, але після зустрічі зі мною він «ляже на дно», розуміючи, що тепер під підозрою.
— Треба шукати Бориса Борисовича. Ціла сім'я на машині не може зникнути зовсім безслідно.
— «Треба»… «Треба»… Все, що треба, я, здається, зробив. Підключилася автоінспекція. Хлопці шукають.
— Що ж, почекаємо до завтра. Як сказав по телефону «не своїм» голосом Вітасик Дорошенко: «Не приїду ще два-три дні».
— Завтра — третій, — сказав Степан Іванович. — Як нічого не з'ясується, буду змушений оголосити розшук по всій країні.
І тут у кімнаті задзвонив телефон. Дружина зняла трубку й гукнула:
— Стьопо! Тебе!..
Вони пішли з балкона в кімнату. Капітан Горбатюк взяв трубку:
— Слухаю!
І враз обличчя його спохмурніло.
— Що таке? — звів брови Попенко. Горбатюк поклав трубку й зітхнув:
— Справи ускладнюються. Щойно до райвідділу зателефонувала схвильована мати Жені Киселя. Женя зник. Мав бути дома після школи, зараз майже північ, а його нема.
— Тю! — тільки й вимовив капітан Попенко. — Це вже не смішно.
— Аж ніяк. Я ж його попереджав… Я ж попереджав… Невже…
— Ти гадаєш, це Шипуля?
— Не знаю. Але все може бути. То такий тип… Я ж тобі казав. Мушу поговорити з ним негайно! — Горбатюк почав швидко одягатися. — Та ти що? Зараз уже ніч. Він, може, спить. Не будеш же ти вдиратися серед ночі…
— Не спить. В усякому разі не повинен. Я ж тобі казав. Він працює в охороні на торговельному складі.
— А-а. Точно. Почекай, я з тобою. Зараз тільки переодягнусь.