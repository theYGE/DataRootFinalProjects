У той час, коли два капітани гомоніли на балконі, Женя Кисіль лежав у ліжку і ніяк не міг заснути. Та й хіба можна було спокійно заснути після такого дня?
У школі був сьогодні невеличкий землетрус. Якби сейсмічна станція поставила у коридорах свої вимірювальні прилади, вони напевне зареєстрували б поштовхи силою два-три бали, не менше. На перервах робилося таке тупотіння, що дзвеніли шибки і падав на підлогу скелет у кабінеті анатомії. Вся школа бігла з усіх поверхів, з усіх класів на третій до шостого «Б» — подивитися на Вітасика Дорошенка та Женю Киселя.
По-перше, тому що Вітасик нарешті знайшовся.
По-друге, ходили якісь дивовижні чутки про його неймовірне перетворення.
По-третє, всі вже знали, що сьогодні вранці директорові Регіні Ігнатіївні дзвонив по телефону капітан Горбатюк і сказав, що порушує клопотання перед Міністерством Внутрішніх Справ про нагородження учнів шостого «Б» класу Віталія Дорошенка та Євгена Киселя цінними подарунками «За мужність і кмітливість, виявлену під час знешкодження і затримки небезпечної групи організованих злочинців». Так і було сказано. Дослівно. Секретарка директорки Стелла чула це на власні вуха. Двері кабінету були прочинені, і Регіна Ігнатіївна голосно повторила ці слова капітана Горбатюка.
Ну, а вже про однокласників з шостого «Б» і говорити годі.
Хлопці заздро гигикали, дівчатка не давали їм проходу.
— Ах, які умнички-розумнички! — вигукувала староста Оксана Фіцелович.
— У шостому «А» всі тепер луснуть від горя, що в них нема таких, — казав Вова Сорока.
— Утерли ми їм носа, — казав Шурик Дармовис.
А Милочка Петриківська, красуня і принцеса Милочка, яка ніколи не вдостоювала їх привітним поглядом, а дивилася завжди зверхньо та презирливо, тепер позирала на них так, як ніколи не позирала на Граціанського. Навіть коли слухала його плеєр.
— І чого тільки я, дурень, йому заздрив?.. — шепнув Вітасик Жені. — Отож-бо! — усміхнувся Женя.
Хтозна, що згадав при цьому Вітасик Дорошенко: чи те, як гримала на нього «мама» Елеонора Іванівна, чи те, як дав йому ляпаса «тато» Борис Борисович, чи те, як стояв «тато» голий у ямі, тримаючи в руках брудний «скарб», а злочинці з панчохами на обличчях у нього той скарб видирали, чи — як замкнули батьки рідного синочка у погребі…
Хтозна…
Було що згадувати.
Ні! Не заздрив Вітасик Граціанському. Анітрішечки! Навпаки.
Було йому щиро Граціанського жаль.
І він сказав про це Жені. І Женя з ним погодився.
Граціанський у школу не ходив. Його взагалі не було в місті. Приїхали баба Манефа і дід Гогоня й забрали його в село. І може, він там поки що й залишиться. Навіть вчитиметься там. Хтозна…
Й от Женя лежить і не спить. Міркує.
А що справді було усі ці дні з Вітасиком Граціанським? Невже його справді викрали після школи і завезли на «фазенду»?
Цілком можливо.
Капітан Горбатюк каже, що злочинці полювали на гроші Граціанського, то, звичайно, вони могли викрасти його сина.
А чи правду каже його друг Вітасик Дорошенко про своє чарівне перетворення? Бо він же фантазер, вигадувати мастак.
Може, він просто втік із дому, на зло йому, Жені, щоб довести, що він таки здатний на щось путнє. І ночував у Хрястові у дядька Мирона, сторожа бази відпочинку. Женя ж йому тоді так і сказав: «Невже ти здатний тільки заздрити, а сам ні на що путнє не годен?» І він образився і втік, щоб довести… І таки довів!..
Женя глянув на картину, що висіла на стіні проти ліжка. Картина була освітлена місячним сяйвом.
І раптом козак Мамай на картині знову усміхнувся і підморгнув Жені.
І таємничий голос бадьоро проказав:
— Усе добре, що добре закінчується!
І зацокотіли, віддаляючись, копита…
А може, це Жені наснилося?.. Бо наступної миті він уже спав…