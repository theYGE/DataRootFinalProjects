Жив раз давно-предавно чоловік, котрий мав кота, гусей та курей. Як наступило літо й сонце добре припекло, гуси зібралися воду шукати. Ідуть, ідуть, ідуть. Зустріли курочку.

— Куди йдете, гуси? 

— Шукаємо воду, бо велика спрага.

— І я йду з вами, — каже курочка, бо й на неї сонце пригріло й дуже тепло їй було, що аж рот роззявила…

— Тоді, ходи з нами.

Ідуть, ідуть, ідуть.

Зустріли кота.

— Куди йдете? — звідає кіт.

— Шукаємо воду.

— І я з вами піду, добре?

— Ходи.

   Ідуть, ідуть, ідуть. Раз лиш побачили озеро. Гуси знялися на крила й полетіли у воду. Плавають, купаються, й так їм добре, що аж гогочуть.

   Курочка й кіт стали на березі й дивляться. Сонце парить. Дуже хотіли би залізти у воду, та бояться… Раз побачили у воді таких, як вони, кота й курочку.

— Ну, коли вони не бояться, то чого би нам боятися?

   І поскакали у воду… Але нараз почали тонути. Лиш з бідою вибралися на берег.

   Кіт глянув на озеро, й так йому недобре вчинилося, що аж затрясся, втерся лапками та й каже:

— Не буду я більше такий дурний, щоб лізти у воду, помиюся я й на печі.

А курочка собі:

— І я не буду дурна лізти більше у воду, ліпше попорпаюся у попелі.

   При цьому забралися і йдуть додому. Курочка скочила в купу пороху й від радості замахала крилами.

— Це моя купіль! Сто раз ліпша, як вода!

   А кіт шмигнув до хижі, скочив на піч, замурчав і почав лапками митися.

— Не проміняю я піч на озеро, на печі не треба плавати.

   І від того часу гуси купаються у воді, коти — на печі, а кури порпаються в поросі.

А хто не вірить, хай перевірить!