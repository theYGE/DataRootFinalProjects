«Ага, – думав Глечик, причаївшись біля погребні, –  значить, дзеркальця вони бояться. Воно для них смертельно небезпечне. Тому силою відбирати його вони не будуть. Домагатимуться, щоб я добровільно віддав. Адзуськи! Головне мені тепер Валеру знайти і вирвати звідси. Пан Морок під землею, Бабай з вражою силою десь на трасі. Отже, можна, поки їх нема, гарненько пошукати». І Вася кинувся нишпорити по всіх кутках. Він весь час сторожко озирався, боячись потрапити на очі якомусь темнику-таємнику. Але чи та боязка ледача агентура десь ховалася, чи її взагалі у самій Зландії не було, Вася так нікого й не побачив. Але й Валери не знайшов теж.
З одного краю галявини височів пагорб, і біля його підніжжя Глечик побачив великі іржаві залізні двері, що вели під землю. На дверях висіла табличка: «Печера «Тридцять три лиха». Вхід заборонено».
Як ви знаєте, туди, куди вхід заборонено, найдужче хочеться зазирнути.
Вася нахилився до шпарки для ключа й зазирнув. І здригнувся від того, що побачив. Печера просто кишіла жахливими потворами. А посеред печери на стільці сиділа і спокійно читала якусь книжку при тьмяному світлі маленької синьої свічечки Незнайомка. Потвори весь час кидалися на неї, але, наблизившись, одразу падали до її ніг і лякливо відповзали. По їхній поведінці Вася зрозумів, що страшні потвори у печері – то хвороби. Онде Ангіна з перев'язаним горлом, оно Свинка із свинячою головою, ото чхає і раз у раз витирає носа Грип, а там кашляє-заходиться Кашлюк…
Пан Морок, як бачите, і печеру «Тридцять три лиха» відновив, і хвороби заново порозводив.
Синя свічечка горіла тільки біля Незнайомки, а далі всю печеру поглинала страшна, сповнена потворами рухлива темрява.
«Невже й Валера там? – з жахом подумав Вася.- Лежить, знеможений хворобами, і навіть голову підвести не в силі. Але чого Незнайомка така спокійна? Невже вона може читати книжку, коли поряд лежить хворий Валера? Треба постукати, гукнути її».
Але ні постукати, ні гукнути Вася не встиг.
Бо в цю мить заскреготали, розчиняючись, іржаві ворота Зландії, і на галявину в'їхав старий облуплений тролейбус з вибитими вікнами.
Вася ледве встиг сховатися в кущах.
З тролейбуса вийшов лютий роздратований Бабай, а за ним зморені і сердиті Змій Горинич, Баба Яга і Кощій Безсмертний.
– Вихід один,- похмуро сказав Бабай. – Тортури! Поки не признається, де дзеркальце.
– Так! Тортури! – закивала головою Баба Яга.
– Тортури! Ху! – погодився Змій Горинич.
– Нічого не поробиш – тортури! – розвівши руками, зітхнув Кощій Безсмертний.
– Чур, я перша!.. Чур! Я перша товчу її у ступі. Цюк-цюк-цюк!.. Усі кісточки на пісочок!
– Ні-ні! Я перший! Ви, Бабо, завжди вперед лізете. Ху! – роздратовано сказав Змій Горинич.
– Бо я – дама!
– Ху! – зневажливо хукнув Змій Горинич. – Жаль, що в нас у Зландії дзеркала заборонені. Подивилася б на себе. Дама? Страховидло! Ху!
– А ти, ти, ти – гад повзучий! Тьху! Тьху на тебе!
– Не лайтеся! Я її спершу у казані зварю. Буль-буль-буль! Хе-хе-хе! – Кощій Безсмертний потер руки.
– Ні-ні! Я сказав! Я її – ху! – спопелю. А тоді вже робіть, що хочете.
– Ну добре, добре. Досить! Набридло! – скривився Бабай. –  Кинемо жеребок. Кому випаде, той буде перший. По-чесному. Ходімо! І вони рушили до печери «Тридцять три лиха».
Вася затаївся у кущах.
Що робити? Зараз вони почнуть мучити й катувати Незнайомку, домагаючись, щоб вона сказала, де дзеркальце.
А дзеркальце ж у нього! І він – що? – лежатиме тут у кущах і спокійно слухатиме, як буде кричати від болю Незнайомка?
Ні! Не може він цього допустити! І, не думаючи про те, що буде далі, Глечик вискочив із схованки.
– Не чіпайте! Не чіпайте її! – загукав одчайдушно.
Вони так здивувалися, що аж поприсідали, ї так і застигли, присівши.
– Га?
– Що?
– Ху!
– Тю!
Перший отямився Бабай:
– Ти?! Сам прийшов у Зландію?! Такого ще не було! За всю історію цієї країни.
– Ти що – здурів?! Ху! – вражено хукнув Змій Горинич.
– Це ж треба! – знизав плечима Кощій Безсмертний.
А Баба Яга тільки носом здивовано свиснула. Глечик нарешті зібрався з духом і випалив:
– Одпустіть мого друга Валеру!.. Чуєте?.. Вони перезирнулися.
– Якого Валеру? – розвів руками Бабай. – Звідки ти взяв, що він у нас?
– У вас! Я бачив його портфель у ямі! Вони знову перезирнулися.
– Це ж треба!..- сказав Кощій Безсмертний винувато.
Бабай так люто блиснув очима на нього, що здалося – на галявині спалахнув вогонь.
– А-а, –  наче згадав Кощій Безмертний. –  Я  ж той портфель у лісі знайшов. Правда!
– Неправда! – вигукнув Вася.
– Ти як з нами розмовляєш?! – гримнув на нього Бабай. –  Ти куди прийшов? Ти що собі дозволяєш? Тут тобі не середня школа, де можна ходити на голові!
– Я ж тебе зараз тільки – ху! – і від тебе жменька попелу на землі залишиться. – Змій Горинич, опустивши вниз руку, показав, яка жменька попелу залишиться від Васі.
– А я тебе у ступі тільки – цюк! цюк! цюк! – і всі твої кісточки – на пісочок! – Баба Яга радісно потерла руки.
Лише Кощій промовчав, і Вася ще більше впевнився, що, мабуть, Безсмертний у всьому й винен. Валеру схопив, очевидячки, він. І необережно залишив речовий доказ – портфель. Тому Бабай так блимав на Кощія. І тут раптом з-під землі почувся глухий зловісний голос пана Морока:
– Гей! Що там робиться у вас нагорі?.. Що за галас? Чому не доповідаєте?!