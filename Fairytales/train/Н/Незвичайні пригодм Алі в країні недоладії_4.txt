Від подиву Недоладько гепнувся на траву, не зводячи з Алі очей.
— От так компот! — розгублено пробубонів він.— Скільки живу, ще ніколи не зустрічав у нашій країні справжньої живої дівчинки! Чим же ти так завинила, що потрапила сюди? — співчутливо запитав він.
— Завинила? Нічим я не завинила!—відповіла вона. — Хіба що позавчора розбила чашку з сервізу. А ще раніше без маминого дозволу ходила в кіно. А перед тим загубила в снігу рукавиці. Невже за це можна потрапити сюди?
— Ні, ні! От так компот! Зараз я тобі все поясню! — вигукнув Недоладько і зручніше вмостився на горбочку.
— Знаєш, що це за країна?—таємниче почав він.— Туп живуть не доведені до ладу справи! Так, так, усі недороблені справи! Хтось там у вас щось не доробив — гульк! — і вже воно тут! Ось мене, наприклад, не домалював один хлопчик,— і він показав на те місце, де мало бути ліве вухо,— і тому я тут. А збирає сюди недороблені справи карлик Недочеревик. Він уміє чаклувати...
— Зачекай, зачекай, на голові у нього — червоний ковпачок,  а на ногах — величезні черевики? — перебила його Аля.
— Так, так, це він! Але дивно — раніше він забирав тільки те, що не доробляли люди. А от щоб переносити до Недоладіі людей — такого ще не було! Можливо, він схопив тебе за те, що ти косу не доплела?
У Алі в кишені ще й досі лежала стрічка для другої кіски. Вона засунула її туди ще вдома, бо сподівалася заплести пізніше.
Але дівчинка вже почала здогадуватися, чому потрапила сюди. «Напевно, це через бабусин рушничок»,- подумала вона.  
І раптом сплеснула руками, бо згадала, що сьогодні  бабусин день народження, і всі, мабуть, уже сідають за святковій стіл. Її, напевно, шукають, мама хвилюється...	
— Недоладьку, мені треба швиденько повернутися додому.
Лагідні очі Недоладька з сумом подивилися на Алю.
— 3 цієї краіни немае дороги назад, - відповів він, -  Хто потрапить сюди, тут залишається назавжди.
— Як це - назавжди? Які дурниці! - занепокоєно вигукнула Аля. І раптом зрозуміла, що Недоладько не жартує.-
— Невже ніхто не знає дороги звідси? - злякана дівчинка благально поглянула на Недоладька.
— Я тільки знаю, що на північ від Недоладії живуть абияки, на захід - якоськи. А з півдня і сходу Недоладія межує з великою країною сяк-таків. Це величезні дикі краї. На мандрівників там чекає безліч смертельних небезпек. Це все, що я знаю.
Недоладько замислився.
— Взагалі, можна спробувати... Розумієш, який компот.. Недоладією править Недороль Десятий. Кажуть, що він добрий хоч мені в це не дуже віриться. Але спробувати можна. Можливо він допоможе тобі вибратися звідси.
— А де він живе?
— У своєму замку в столиці Недоладії — Недограді. Якраз я йду туди. Якщо хочеш — ходімо разом.
— Пішли! — погодилася Аля.