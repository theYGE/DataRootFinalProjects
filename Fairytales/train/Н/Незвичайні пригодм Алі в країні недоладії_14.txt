Та тут Недороль прошепотів:
— Не гай часу, він зараз вийде з Тронної Зали!
Аля поспішила до дверцят і щасливо вибралася з замку. Старанно замкнула за собою хвіртку, а ключик поклала до кишені, в якій все ще лежала стрічка від другої кіски.
— Ну що? — зустрів її в дверях Недотелю Недоладько.
Аля засмучено промовила:
— Нічого, Недороль теж не знає дороги. Але не треба впадати у відчай, я дізналася, хто її напевне знає!
— Хто? — в один голос запитали Недоладько та Недоштанько, який саме надійшов.
— Недочеревик!
— Ха! Дізналася! — зневажливо пирхнув Недоштанько. — Задля цього не варто було пробиратися до замку!
Аля здивовано подивилася на Недоладька.
— Недочеревик ніколи нікому не покаже цю дорогу, пояснив той.
— Треба примусити його! — вигукнула дівчинка.
— Ет, не вигадуй! — знову пирхнув Недоштанько. — Як же ти його примусиш?! Та він одним словом зітре тебе на порошок!
— Нічого, нічого, щось придумаємо! — заспокоїв його Недоладько.— Треба тільки дізнатися, де він живе. 
— Здається, я знаю,—буркнув Недоштанько. — На пустирі, за містом, біля смітника стоїть маленький будинок без вікон і дверей. Якось я бачив, як з одного боку будиночку відчинилися двері, яких ще за хвилину там і не було. А з них увійшов Недочеревик. 
Недоштанько перейшов на шепіт:
— Я одразу його впізнав, хоч раніше ніколи й не бачив! Тільки він один носить червоний ковпак. Крім того, на лівій нозі у нього не було черевика.
— Тоді спробуємо добратися до того будиночка! — сказала Аля.
— Я піду разом з тобою, одній небезпечно! - сказав Недоладько.
Хоч Алі було дуже страшно, проте вона розуміла, що вдвох з Недоладьком не зробить того, шо задумала.
— Ні, ні, ти такий великий! Тебе одразу помітять звідусіль. А на мене, маленьку, ніхто не зверне уваги.