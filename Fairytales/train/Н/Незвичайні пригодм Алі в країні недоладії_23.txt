І знову двері підземелля тихенько зарипіли і прочинилися, пропускаючи Недопопелюшку. Гвардійці, побачивши її, відвернулися від дверей і втупилися у протилежну стінку.
Недопопелюшка навшпиньках підійшла до грат і покликала Алю.
— Це ти?! — радісно підстрибнула дівчинка.
— Тс-с-с! — Недопопелюшка приклала палець до губів. 
Гвардійці завовтузилися, і один з них сказав: 
— Нічого не чую, Недобородо! А ти?	
— Я теж! Навіть не бачу! — відповів другий.	
Недопопелюшка полегшено зітхнула і схвильовано сказала:
— Не падай духом! Ми тебе виручимо! Ніч довга, всі в замку вже поснули, а Недоладько пішов у місто по допомогу. 
— Слухай уважно, Недопопелюшко! — відповіла їй Аля, — Преш за все треба сховати голову Першого Недорадника.
— Як це — сховати?
— Дуже просто. Проберись  до Тронної Зали, там за троном є ніша. У ній заховані лицарські лати. Шолом Недорадник кожного ранку прилаштовує на плечі замість голови. А ввечері знімає і кладе у нішу. Зараз ніч. Отже, шолом можна переховати в інше місце.
— А для чого його ховати? — все ще не розуміла Недопопелюшка.
 — Ну як ти не розумієш! Без голови Недорадник не зможе наказати катові, щоб той відрубав мені голову. — Аля перевела подих. — А потім, — продовжила вона, — невідомо, чи встигне годинникар полагодити годинника до дванадцятої години. Недорадник накаже гвардійцям схопити його і відрубати голову теж.
— Тепер я все зрозуміла! — вигукнула Недопопелюшка.— А зараз треба дізнатися, у кого ключ від твоєї в'язниці.
По цих словах гвардійці знову забряжчали своїм залізяччям , один з них сказав:
— Здається, ти залишив ключ у замку, Недобородо?
— Еге ж, у замку,— відповів той.
— І двері можна відімкнути?
— Звичайно!
Недопопелюшка підбігла до дверей. І радісно ойкнула бо в замку справді стирчав ключ. 
Вона відімкнула двері, схопила Алю за руку, і вони побігли до виходу з підземелля.
У тиші щось знову забряжчало і почувся голос одного з гвардійців: 
— Ти чув що-небудь, Недобородо?
— Анічогісінько! І навіть зовсім нічого не бачив! — відповів той.
І в голосі його вчувалася лукава посмішка.