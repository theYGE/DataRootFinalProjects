Двері тихенько прочинилися. По сходах, крадучись, спускався Недороль Десятий. Щоб не зачепитися бува і не впасти, він перекинув поділ довгої сорочки, наче плащ, через руку.
Гвардійці полегшено зітхнули. Боялися вони тільки Першого Недорадника.
Недороль Десятий підійшов до грат. Підняв свічку і почав вдивлятися у темний куток в’язниці, де спала Аля.
— Дівчинко! Звичайна дівчинко! — покликав він.
Аля прокинулася і, побачивши Недороля, радісно всміхнулася.
«Він прийшов, щоб випустити мене з в’язниці!» — подумала вона і підійшла до грат.
— Ваша недоречність, двері он там!
— Які двері? — перелякано запитав Недороль.
— Але ж ви прийшли, щоб визволити мене?
— Ні, ні! Що ти! Я прийшов, щоб подякувати тобі за те, що ти врятувала мою корону, і... і... щоб попрощатися.
— Як? І ви мене не випустите звідси?
— Ну подумай сама, які дурниці ти говориш! — роздратовано мовив Нєдороль.— Якщо я випущу тебе сьогодні. Перший Недорадник завтра ж посадить сюди мене!
— А звідки він дізнається?
— Та йому розкажуть...— Нєдороль оглянувся, ніби шукаючи того, хто це зробить, і побачив гвардійців.— Та йому ж розкажуть навіть ось ці солдати!
Гвардійці, що сиділи напівсонно, заворушилися.  Їхнє залізяччя забряжчало, і той, що з одним вусом, голосно спитав:
— Ти щось чуєш, Недобородо?
— Я зовсім нічого не чую. І навіть нічого не бачу, Недовусе! — і при цьому втягнув голову в плечі так, що вона зовсім заховалася в каструлю.
— Гм, дивно! Я теж нічого не чую і не бачу! — проказав Недовус.
Недороль притулився до грат і швидко зашепотів:
— Не вір, не вір їм! Вони прикидаються! А завтра ж побіжать до Першого Недорадника і викажуть мене! Мені дуже тебе шкода, але я боюсь... боюсь...— і він почав задкувати до виходу.
Та раптом зупинився на півдорозі і, скривившись, щоб не заплакати, промимрив:
— Мені ніхто ніколи так гарно, бантиком, не прив’язував корони! — і зник за дверима.
Гвардійці перезирнулися і зітхнули. У підземеллі запала тиша.