На руці у хлопчика Петрика жило п'ять пальців – братиків. Сімейство Пальців. Петрик знав як кожного з них звати, і за усіма ними доглядав: мив, витирав, у кишені ховав.

   Найголовнішого з братів Пальців і найсильнішого звали Великий Палець. Великий любив працювати і завжди всім допомагав.

   Другого братика звали Вказівний Палець. Якщо потрібно кому щось показати, він тут як тут: оце ось там; туди йдіть; сюди покладіть. Все знав!

   Третього братика звали Середній Палець. Серед всіх братів він був найвищим і дивився на інших дещо зверхньо.

   А над ледарем Безіменним Пальцем, четвертим, решта братів любила жартувати. Ну й сонько він був!

Улюбленим серед братів був молодший, Мізинчик.

   Все б йшло у них добре, якби тільки одного разу не вирішив Вказівний Палець, що якщо він все знає, то ніхто йому більше не потрібен. Він і сам може прожити щасливо і безтурботно. І став Вказівний Палець робити, чого забажає.

   Ось, наприклад, сидить Петрик за столом з гостями, а Вказівний Палець бере, та й лізе Петрикові до носа. І починає у носі колупати. Гості дивляться на Петрика і думають: «Який некультурний хлопчик!» А Вказівний Палець колупає собі та й годі. Ось яким шкідливим став Вказівний Палець! Або ще ― візьме Вказівний Палець та й тицьне боляче у бік Петрикового друга Сашка. А Сашко у відповідь тицьне Петрика. Потім Великий Палець тицьне Сашка, а той Петрика у відповідь, і починають хлопці бійку. А хто винен у тому, що Петрик забіяка? Звичайна річ, неслухняний Вказівний Палець! Це він все почав!

   Інші Пальці намагалися зупинити братика, але той їх не слухав. А далі ― трапилося найгірше!

   Замислив Вказівний Палець вщипнути за вухо самого Петрика! Та ось тільки в цій підступній справі йому знадобився помічник. І вирішив він підмовити когось зі своїх братів допомогти йому вщипнути Петрика за вухо.

Приходить він до наймолодшого і говорить:

― Мізинчик, допоможи мені Петрика за вухо вщипнути!

― Не можу, ― зітхає Мізинчик. ― Я маленький, мені бракує сили.

Тоді звертається Вказівний Палець до Безіменного:

― Безіменний, допоможи мені Петрика за вухо вщипнути!

― Не можу, ― говорить Безіменний Палець. ― Я ледар і нездара. Зіпсую тобі всю справу.

Підбігає Вказівний Палець до Середнього:

― Середній, допоможи мені Петрика за вухо вщипнути!

― Не можу, ― відповідає Середній Палець. ― Хоча я і високий, але щипати не вмію.

   Нарешті просить Вказівний Палець Великого, самого мудрого серед братів:

― Великий братик, допоможи мені Петрика за вухо вщипнути!

― Ти погане замислив. Я тобі допомагати не стану, ― обурюється Великий Палець. ― Гайда зійдемося в бою! Якщо ти мене переможеш, я піду з тобою і вщипну Петрика за вухо. А якщо переможцем стану я, ти ніколи більше не будеш поводитися погано! Згоден?

― Згоден! ― примружився Вказівний Палець, а сам думає: «Все одно я сильніший і розумніший!»

   І зійшлися Пальці в бою ― Великий і Вказівний. Заламують один одному руки, захвати різні бойові роблять, але обидва сильні, і переможця назвати важко.

Тоді, хитрий Вказівний Палець як крикне:

― Брати Пальці, нападайте на Великого! Він тут весь час керує! Нíчого йому більше нами понукати!

   Накинулися брати на Великого Пальця, затиснули його в кулачок і перемогли!

― Так не чесно! ― кричить Великий Палець. ― Відпустіть! Ви гляньте: тільки разом ми сила, а по одному ― навіть Петрика вщипнути за вухо не можемо! Годі буянити!

Брати відступилися. Піднявся Великий Палець і каже:

― Не потрібно більше змагатися, адже ми створені одне для одного, і ми сильні тільки тоді, коли єдині. Соромно має бути тобі, Вказівний, за те, що на погані справи братів підбиваєш і Петрика ганьбиш!

   І розкаявся Вказівний Палець у скоєному, заплакав і пообіцяв, що ганебно і свавільно більше не чинитиме.

   З тих пір брати Пальці ніколи не сперечалися, а жили дружно і мирно ― вся родина Пальців! Правда, потім все ж таки довелося Великому Пальцю піти з Вказівним і вщипнути Петрика за вухо. Але це вони зробили заради жарту, потихеньку і не боляче, коли Петрик спав.