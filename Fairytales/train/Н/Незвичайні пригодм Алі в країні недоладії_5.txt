Недоладько підвівся, підморгнув Алі, і вони подалися до міста.
Сонце стояло високо. Алі дуже хотілося пити.
Нарешті мандрівники побачили колодязь, а біля нього журавля з новеньким відром. Дівчинка радісно підбігла до колодязя і трохи не заплакала — зовсім новеньке відро було без дна. Вода тут, поруч,—чиста, прохолодна, а набрати її нічим!
— Яка безглузда країна! — з досади у дівчинки на очі навернулися сльози.
— Атож! Живуть десь там лінюхи та шелепи-недотепи — це не доробив, те кинув на півдорозі. А через них і ми мучимось! — підтакнув Недоладько. Але одразу ж похопився: — Ох, вибач, я не хотів тебе образити!
Алі одразу ж перехотілося плакати. Вона зрозуміла, що теж належить до отих шелеп-недотеп.
Вони рушили далі. Незабаром Аля побачила на квітці велику бабку.
— Ой, Недоладьку, дивися, яка гарна! — вигукнула вона,—Давай її сполохаємо — нехай політає!
— Вона не літає,— зітхнув Недоладько і зупинився.— У неї нема одного крильця. 
«Бідна! Їй, мабуть, так хочеться літати!» - подумки пожаліла дівчинка бабку.
І раптом згадала, що в одній кишеньці її платтячка лежить червона стрічка. А в другій – голка з ниткою. 
Дівчинка присіла коло бабки, обережно пришила їй крилце з клаптика червоної стрічки, а решту заховала до кишені.
Бабка нерішуче стріпнула крильцем раз, удруге... Потім знялася і полетіла!
Аля зраділа. Недоладько на радощах стрибав навколо неї і підкидав угору капелюха. Потім кинувся цілувати дівчинку:
 — Ура! Виходить, ти чудово вмієш доробляти недороблене!  Ура!
І Аля зрозуміла, що вперше у своєму житті довела справу до кінця.
«Так ось чому мені так радісно! — подумала дівчинка. — Виходить дуже приємно розпочату справу доводити до кінця!» 
— Ось ми й прийшли! — перервав її роздуми Недоладько.
Він зняв капелюха, кумедно відставив праву ногу і жартівливо вклонився дівчинці:
— Вітаю вас, шановна мандрівнице! Ви прибули у столицю найнедоладнішої у світі країни!
І справді, перед ними у широкому видолинку лежало місто.