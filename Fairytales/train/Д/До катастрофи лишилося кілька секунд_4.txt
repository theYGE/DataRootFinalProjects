— Ну, що скажеш? — спитав Женя.
— А що тут казати? — мовив Вітасик. — Треба його вистежити і познайомитися. Дармовис же познайомився. Підозрілий він хлопець. Незвичайний.
Вони стояли на кладовищі, біля того склепу, де був хід у підземелля монастиря. Щойно вони обстежили склеп і місцевість навколо нього.
І раптом Женя Кисіль насупив брови:
— Слухай, а де його сліди?
— Які сліди? — не одразу збагнув Вітасик.
— Ти пам'ятаєш, тоді напередодні був дощ, навіть не просто дощ, а злива. Навколо склепу була багнюка. Після того дощів більше не було. Коли він вийшов із склепу і зник, ми зайшли у склеп. Ось наші сліди — це мої, це твої. Можна навіть робити гіпсові зліпки — так засохло. І на підлозі у склепі відбитки видно. А де його сліди? — Нема, — погодився Вітасик. — Після нас, здається, сюди більше ніхто не приходив… А чого ми тоді не звернули уваги на відсутність слідів?
— Не знаю. Але ти ж бачиш — наші сліди є, а його нема. А мусили б бути. Він же вийшов зі склепу і ступав по багнюці. Ти ж пам'ятаєш?
— Пам'ятаю. Він гайнув осюди, в кущі. А тут гладенько, наче ніхто не ступав. Ми отут пробігли, наші сліди, бачиш, є. А його нема. Дивно.
— Отож-бо й воно, що дивно.
— З одного боку, Дармовис каже, півблока двістікілограмового однією рукою пересунув. А з другого — по землі ходить, слідів не лишаючи, наче привид.
— Я ж і кажу…
— Ти думаєш, він був у підземеллі?
— А де ж?
— Але там же замкнено. Ми ж дивилися.
— Замкнено, — Женя зітхнув. — І все-таки… Мені здається, він там був.
— Ну, може, підійшов, побачив, що замкнено, і повернувся.
— А може, у нього ключ є…
— Ключ у сільраді, ти ж знаєш.
— Ключ і викрасти можна.
— Ну це ти вже нафантазував таке… Що він — злодій?
— А чого він од нас утік?
— Та не схожий він на злодія.
— А темні окуляри?
Вони ще довго тинялися біля склепу, висуваючи різні припущення й домисли, аж поки не захотіли їсти. Тоді подалися до баби Секлети.
Наминаючи запахущий бабин борщ зі старим салом, хлопці весь час задумливо перезиралися і раз у раз багатозначно похитували головами. Таємничий Нолик не давав їм спокою.
Баба помітила їхні перезирання й усміхнулася:
— Що, хлопці, знову якась придибенція сталася?
Женя глянув на Вітасика. «Від баби Секлети, здається, можна не ховатися», — промовляв його погляд. Вітасик ствердно кивнув.
— Бабусю, а що б ви подумали про людину, яка не залишає слідів? — спитав Женя.
— Як це? — не зрозуміла баба. — А отак. Ходить по багнюці — і жодного сліду.
— По воді, яко по суху… Було таке. Ходив так Ісус Христос. Син Божий. Господь-Бог наш.
— Ні. На Христа він не схожий, — сказав Женя.
— Абсолютно, — підтвердив Вітасик.
— У спортивному костюмі.
— У темних окулярах.
— А де ви його бачили?
— Та біля склепу на кладовищі.
— Де хід у підземелля монастиря.
— А-а… — протягнула баба Секлета. — Тоді не дивно. Те місце привиди полюбляють. От вони слідів ніколи не залишають. Це точно. Колись, коли я ще дівкою була, і мені там із привидом здибатися довелося. Йшла на побачення з Василем… Гарний був хлопець, справжній сокіл, царство йому небесне, — баба перехрестилася, — кучерявий, стрункий, високий, у війну загинув на фронті. Так от, кажу, йшла на побачення з Василем, а побачилася з привидом волохатим, хай Бог милує… Сутеніло, зорі вже на небі засвітилися. Підходжу, а з-за склепу раптом — я-ак шуроне!.. Волохате, бридке, очі горять…Я мало не вмерла з переляку. Незчулася, як і вдома опинилася. Як бігла, не пам'ятаю. Пам'ятаю лише, як на перелазі перечепилася і носом заорала. А Василь понад дві години чекав, ніякого привида не бачив і образився, думав, що я його обдурила, не прийшла. Так ми й посварилися… Не повірив він мені… — баба зітхнула й замовкла, поринувши у свої спогади.
…Але й на привида Нолик не був схожий.