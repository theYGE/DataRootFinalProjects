Першим не витримав дідусь:
— Що там у вас за секрети? Либонь, знову щось неймовірне.
Хлопці перезирнулися.
«Якщо він утаємничив Дармовиса, то, значить, та його засторога: „Не кажіть про мене нічого!“ — стосувалася тільки Бодні. Мабуть, він таки ховається від міліції, — подумав Женя. — І татові з дідом можна розказати. Тим більше, не розказавши, як ми зможемо побачитися увечері о десятій? Нас же просто не пустять. Та й не буде нас тут о десятій. Поїдемо додому. Їм же завтра на роботу».
Тато й дід взяли сьогодні на роботі відгули, щоб попрацювати на городі. Бо в неділю мамин день народження. І в суботу треба буде закупити харчі. А далі чекати з тими бур'янами не можна було. Пропала б уся картопля.
Вітасик все це теж розумів.
Тільки Шурик, не знаючи ситуації, розгублено переводив погляд з одного на другого. — Давай розказуй! — махнув рукою Вітасик.
Женя розповів татові й діду все про загадкового Нолика.
— Гм, — заклопотано мовив тато. — Літає… слідів не лишає… Важезні блоки однією рукою переставляє… Чортівня якась!
— Щастить нам на чортівню! — усміхнувся дід. — Либонь, хлопці мають якусь особливу тонку екстрасенсорну властивість…
— Тату! — благально звів Женя очі на Василя Сергійовича. — Ти ж розумієш, що нам треба, отак-о треба о десятій вечора…
Тепер уже тато з дідом перезирнулися.
— Останній автобус на станцію іде о пів на дев'яту, — сказав дідусь. — Якби не так потомилися, можна було б і пішки… Але… І на електричку останню не втрапимо… Аж до четвертої ранку чекати доведеться… Краще вже ночувати, а о шостій зразу на роботу.
— Мабуть, доведеться, — зітхнув тато.
Шурик Дармовис і собі зітхнув:
— Жаль, я не зможу… Сьогодні тато на дачі ночує. Не пустить. Я вже мушу повертатися. А то не встигну…
Але видно було, що він недуже шкодує, що так складається. Шурик був не вельми сміливий, щоб не сказати боязкий.
— Спасибі тобі, що не полінувався, приїхав, попередив, — мовив Женя.
— Ну, чого це… — одмахнувся Шурик. — Але й ви… потім розповісте… Мені ж цікаво…
— Аякже! — сказав Вітасик.
Шурик побіг на автобус, тато з дідом пішли дзвонити додому, що вони сьогодні не приїдуть, ночуватимуть у баби Секлети. А Женя з Вітасиком нервово походжали по подвір'ю в нетерплячому чеканні. До десятої лишалося ще дві години, довжелезні дві години.
— Він хоче нам щось сказати. Дуже важливе! Я відчуваю, — сказав Женя.
— Я теж, — хитнув головою Вітасик. — Хто ж усе-таки він такий?
— Не знаю… Може, й злочинець. Хоча… чогось мені не віриться.
— Мені теж. Але… Якщо все-таки… і якщо він попросить, щоб ми йому допомогли… Злочинці, ти ж знаєш, іноді використовують пацанів… Що робитимемо?
Женя знизав плечима:
— Не знаю… Побачимо по ситуації.
— Мені б не хотілося бути стукачем.
— А мені б, думаєш, хотілося?.. Але й допомагати злочинцям не дуже приємно. — Хто говорить…
— А мені все-таки здається, що він не злочинець.
— Мені теж…
Повернулися тато й дід.
— Ледве додзвонилися, — сказав дід. — Мобільний зв'язок тут зовсім поганий.
— Я вже думав, що комусь із нас доведеться їхати, — мовив тато. — Хоча мені й самому вже цікаво, що ж це за такий Нолик і чого він хоче.
— І мені цікаво, — усміхнувся дід.
— Тільки ж ви не… — насторожився Женя. — А то все зірветься.
— Та ні, ні, не бійтесь, — заспокоїв тато.
— Що ж ми — не розуміємо, чи що? — зняв руку догори дід. — Усе розуміємо! Ми здаля спостерігатимемо. Для страховки. Про всяк випадок…
— Ні-ні-ні! — замахав руками Женя. — Ні в якому разі!
— Та мало що може бути! Хлопці! Ви не жартуйте, — насупив брови дід.
— Ні-ні! Не треба! — вперто сказав Женя.
— Ну, добре, — примирливо поклав йому руку на плече тато. — Ми станемо біля хати секретаря сільради, що проти церкви. Коли що — кричіть, ми почуємо.
— Тільки не ближче.
— Гаразд.
І от наблизилася десята…
З вулиці біля церкви горів на стовпі ліхтар. А за церквою на цвинтарі — темрява непроглядна. Вечір був хмарний, небо беззоряне. Але те, що проти церкви біля хати секретаря сільради стоять тато і дід, вселяло впевненість. І хлопці сміливо йшли у ту темряву, орієнтуючись по пам'яті і навпомацки. Минули густі кущі. Он уже бовваніє склеп. Вітер, що був знявся, коли вони підійшли до цвинтаря, раптом вщух. Запанувала якась неприродна, дзвінка тиша. І враз вони почули з темряви негучний голос:
— Привіт! Ви таки хлопці надійні. Не вмикайте ліхтарик, не треба.
— Чому? — спитав Женя. Не стільки по суті, як для того, щоб подати голос. Було якось моторошно слухати, не відповідаючи.
— Не треба, — не пояснюючи, повторив невидимий Нолик.
— Ну, гаразд, — сказав Женя, хоча йому дуже хотілося увімкнути ліхтарик, який він стискав у руці. — А що таке? — подав нарешті голос Вітасик.
— Готується страшний злочин, — сказав Нолик.
— Де? — відчуваючи холод у грудях, спитав Женя.
— У Троянді.
— Звідки ти знаєш? — тремтячим голосом спитав Вітасик.
Нолик не відповів, а сказав:
— Я думав попросити того Шурика, але він ненадійний. Хоча до злочину стосунку не має, імпульси ідуть звідти. Треба щось зробити, тому що буде багато жертв.
— Треба, мабуть, негайно заявити в міліцію, — сказав Вітасик.
— Я не знаю, про що заявляти, — зітхнув Нолик.
— Як?! — здивувався Женя.
— Та й міліція, мабуть, не зможе нічого… — знову зітхнув Нолик і раптом схвилювався: — Ідуть! Двоє! Тікаю! Врешті, все сказав… Думайте самі. Прощайте!
І хлопці враз побачили, як на тлі прояснілого неба над темною громадою дерев майнула і зникла тінь. Якусь хвилю хлопці мовчали, прислухаючись. Потім Женя увімкнув ліхтарик. Біля склепу нікого не було.
— Ой! Дивись! — вигукнув раптом Вітасик. — Ану, посвіти сюди!
У траві біля склепу стояли кросівки Нолика — яскраві, червоно-сині, з білою оторочкою. На товстій підошві.
Вітасик нахилився, хотів підняти і… не зміг.
— Що таке? — спитав Женя і теж нахилився, взявся рукою. — Тю! Вони що — прибиті чи смолою приклеєні?!
Підняти кросівки з землі було неможливо. І раптом ліхтарик згас. Женя його не вимикав. Ліхтарик згас сам. Хоча Женя вчора поміняв батарейки. І вмить хлопців охопив страх. Вони обидва мимоволі скрикнули.
— Що таке? — почувся з-за кущів схвильований голос діда.
— Де ви? Ідіть сюди! — вигукнув тато. — У нас чогось ліхтарики не працюють.
— І… і у нас, — пробелькотів Женя.
— Слухайте, у мене якийсь шум у голові дивний, — сказав дід.
— І в мене, — признався тато.
— І в мене!
— І в мене! — наче луна прокотилася, повторили хлопці.
— Ходімо звідси! — скомандував дідусь. — Хутко!