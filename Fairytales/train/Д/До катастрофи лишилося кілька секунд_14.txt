Тато розбудив хлопців о п'ятій. Так домовилися ще звечора. Щоб встигнути до автобуса забігти на кладовище і подивитися на ті дивні «непідйомні» кросівки.
Нашвидку поснідали і вирушили.
Небо було безхмарне, високе і чисте. Сонце викочувалося з-за обрію і золотило хрести на церковних банях.
У зеленому шумовинні цвинтарного гаю весело базарювало птаство.
Вони наблизилися до каплиці.
— Ну, де ж ті ваші таємничі кросівки? — спитав дід.
Кросівок не було.
— Значить, забрав, — розгублено сказав Женя.
— А може, зовсім не було? — примружився тато. — Може, здалося?
— Були! — вдарив себе в груди Вітасик.
— Не могло зразу обом здатися, — твердо сказав Женя.
— Хтозна, — похитав головою дід. — От усім же чотирьом учора в голові гуло. А чого, питається?
— Ех! І чого ви підійшли?! — вкотре вже дорікнув Женя. — Ми ж домовилися! Ви ж обіцяли!
І вкотре вже смиренно похилили голови тато й дід.
— Винні!.. Але ж якби ви не скрикнули… — почав дід.
— Не треба! Не треба! — виставив уперед долоню Женя. — Спершу ви підійшли, а скрикнули ми вже потім. Не треба!
— Ну, ти ж зрозумій! Все-таки кладовище… Темно. І вас не чути… Хіба могли ми спокійно стояти? Хто ж знав! — тато розвів руками. — Але як він нас почув?! — здвигнув плечима дід. — Ми ж підійшли навшпиньках і сиділи тихенько як мишки.
— Ну, все це врешті не так важливо, — сказав тато. — Головне, що він сказав. І чого саме вибрав наших хлопців?
— Бо геройські хлопці! — підморгнув дід. — Шурика ж, бач, забракував. «Ненадійний».
— Геройські то геройські, але самим їм братися до цієї справи нічого. Раз вони кажуть, що на жарти це не схоже, треба й поставитися до цього з усією серйозністю. Я вважаю, що треба порадитися зі Степаном Івановичем і Анатолієм Петровичем.
— Абсолютно згоден! — підхопив дід. — Мати таких друзів і не скористатися — смішно.
Хлопці не заперечували. Вони самі вже думали проте, що без капітана Горбатюка і капітана Попенка їм не обійтися.
По дорозі — і в автобусі, і в електричці — всі були задумані й мовчазні. Тільки зрідка перекидалися окремими репліками (як це називав дідусь-драматург).
— «Імпульси ідуть звідти…» Що це значить? — знизував плечима Женя.
— І разом із тим: «Я не знаю, про що заявляти…» Головоломка-крутиголовка якась, — сказав Вітасик.
Тато і дід промовчали. Після паузи Женя знову:
— І чого це він думає, що міліція не зможе нічого?
— А хто ж тоді зможе? Ми з тобою? — спитав Вітасик.
— Нічого ви самі не зможете, — подав голос дідусь.
— Бо ніхто вас туди самих не пустить, — докинув тато.
Знову помовчали.
— І ліхтарики ж справні. Зараз горять. А тоді… — Женя кілька разів увімкнув і вимкнув по черзі всі три ліхтарики.
— Тож-бо й воно! — мовив тато.
— Не інакше як маємо справу з аномальним явищем, — казав дід.
— То що ж він — екстрасенс якийсь? — спитав Вітасик.
— Не виключено, — відповів дід. — Серед дітей екстрасенсорні здібності трапляються навіть частіше, ніж серед дорослих.
— То чого ж він сам не може впоратися з тими злочинцями? Йому ж легше… Ех, чому ми не екстрасенси! — зітхнув Женя.
— Мабуть, є в нього серйозні причини, раз він звернувся до нас, — сказав Вітасик.
На цьому репліки увірвалися.
Далі їхали мовчки.