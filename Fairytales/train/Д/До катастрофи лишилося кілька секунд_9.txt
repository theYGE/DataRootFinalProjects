Пообідавши в ресторані «Центральний», капітан Горбатюк перед поїздкою у Троянду (він усе-таки вирішив обов'язково побачитися сьогодні з Борею!) забіг на хвилинку до райвідділу попередити, що сьогодні, мабуть, уже не буде, і взяти диктофон (останнім часом, ведучи слідство, він записував усі свої розмови у справах).
Ще не відчинивши дверей свого кабінету, він почув телефонний дзвінок, який деренчав настійливо і, мабуть, давно. Капітан зайшов до кабінету і зняв трубку:
— Алло! Капітан Горбатюк слухає!
— Добрий день! Нарешті все-таки додзвонився… — прогукав у трубці хлоп'ячий голос.
— Слухаю, — повторив Горбатюк.
— Скажіть, будь ласка, у вас є якісь відомості про катастрофу тринадцятого числа на тринадцятому кілометрі?
Капітан здригнувся:
— Хто це говорить?
— Поставтеся до цього дуже серйозно. Це не жарти. І не розіграш. Можуть бути жертви. Смерть невинних людей.
— Не вішай, будь ласка, трубку, — сказав капітан і вже взявся за другий телефонний апарат, але хлопець насмішкувато мовив:
— Не витрачайте марно часу. Не засікайте мене. Я телефоную з автомата. Я не злочинець. Я хочу вам допомогти.
Капітан негайно зняв руку з другого апарата і натиснув на кнопку, що з'єднувала телефон із диктофоном.
— Це ти написав листа? Хто ти?
— Треба вжити всіх заходів, щоб не загинули люди.
— Як може статися катастрофа? Причини?
— Причини злочинні.
— А мотиви? Просто жорстокість, садизм маніяка чи якась певна мета?
— Гадаю, певна мета.
— Звідки тобі це відомо?
— Це не має значення. Головне, запобігти небезпеці.
— Як це можна зробити?
— Затримати автобус до десятої вечора. — Який автобус?
— Я не знаю. Шукайте.
— Хто ти? Як тебе звуть? Давай зустрінемося. Треба серйозно поговорити. Якщо це не жарт, і йдеться про життя людей, і ти щось знаєш, ти мусиш, ти повинен…
— Я не можу.
— Прошу тебе… Дуже прошу!..
Хлопець не відповів, поклав трубку. Пікнув короткий сигнал.
Капітан увімкнув диктофон і двічі прослухав записану розмову.
На жарти це було не схоже. Хлопець говорив схвильовано, щиро.
Але на питання, чи це він писав листа, не відповів. Од зустрічі категорично відмовився. Що це має означати?
Найвірогідніше — боїться. Якимось чином йому стало відомо про підготовку терористичного акту; може, він навіть і член злочинної групи, але у хлопця заговорила совість і він вирішив запобігти катастрофі.
З розмови можна зробити висновок — щодо автобуса, який буде проїжджати о десятій вечора тринадцятий кілометр Південного шосе, готується терористичний акт.
Місце обрано відповідне — безлюддя, кущі, поворот, місток, автобус уповільнює швидкість. І час підходящий — вечір…
Отже, перше завдання — з'ясувати: які автобуси проїжджають тринадцятий кілометр о десятій вечора.
Про поїздку сьогодні до Троянди — годі й думати.
Треба їхати на Південний автовокзал.