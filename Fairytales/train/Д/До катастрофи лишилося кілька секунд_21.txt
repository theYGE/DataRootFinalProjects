«Ех ти! Салага! Метушишся, а толку ніякого. Я задоволений. Я переконався, що ні фіга ви не можете, сучасні менти. Не дригайся! Я пожартував. Спи спокійно, дорогий пане Горбатюк.
Тринадцятий Апостол».
Степан Іванович тримав у руках лист, який щойно одержав із ранковою поштою, і думав, що це має означати. Справді відбій тривоги, щире визнання Тринадцятого Апостола, що то був жарт, розіграш, чи, може… Чи, може, він злякався викриття, побачив, що вони йдуть правильним шляхом?..
Тринадцятий Апостол… Ангел…
З одного арсеналу. Але це ще не доказ.
Справжнє ім'я Ангела було Едуард Максимович Кириченко. Дактилоскопія підтвердила це.
Він «розколовся» на першому ж допиті. Оскільки був певен, що Дармовис і Боря «засвітили» його. Хоча вони клялися, що ні. Дармовис примчав учора до Ангела, мокрий від страху: міліція напала на слід, допитує Борю… А він, Дармовис, про Борю нікому ж ні слова!..
Саме у Борі на дачі Едик-Ангел і познайомився з Дармовисом. І Дармовис, сам того не бажаючи, і навів Ангела на свій магазин.
— Знав би — не зв'язувався з цими салатами! — скрипів зубами Ангел. — Ненавиджу дилетантів! У кожній справі треба бути професіоналом. Все в нашій країні губить непрофесіоналізм. Некомпетентність! І в державному плані. І взагалі…
Він іще політиканствував, філософствував. Хоча в освіті недалеко пішов від покійного сантехніка-рецидивіста Рябошапки. Едика відрахували з другого курсу фізкультурного інституту за неуспішність. Але претензії мав великі. Природа обдарувала його чудовими фізичними даними, та про духовність, моральність не подбала. На сьогодні в нього було три судимості й великі зв'язки у злочинному світі…
Капітан наказав знову привести Ангела.
Ангел прийшов заспаний і невдоволений.
— Ну то як, Едику? Пожартував, значить? Тринадцятий Апостол…
— Ви про що, начальнику?
— Не розумієш?
— Не розумію, — він здивовано моргав очима.
«Чи так грає, чи справді — не він?» — подумав Горбатюк і спитав:
— І Тринадцятий Апостол тобі нічого не говорить?
— Ні. Ангел — так. Апостол — ні. Не шийте мені зайвого, начальнику. З мене вистачить і так.
Продовжувати розмову не було сенсу. Якщо листи писав навіть Ангел, він од них зараз відмовиться. Категорично. Бо це тільки б ускладнило його становище. Зайві статті. Погроза, образи, шантаж.
Схоже, що писав таки він. Навіть слівце «салага» з його лексикону. Але нащо? З якою метою?
Ангела відвели.
Горбатюк набрав номер капітана Попенка — Анатолій Петрович? Толю? Я знову одержав листа від Тринадцятого Апостола, — він зачитав листа. — Що ти про це думаєш?
Попенко відповів не одразу. Нарешті сказав:
— Думаю, що підстав для хвилювання стало більше.
— Я теж так вважаю. Він, мабуть, схаменувся, що писати було не слід. Зопалу написав, фанфаронський у нього, мабуть, характер, хотів щось довести, а тоді бачить, що ми навколо нього крутимося, — і назад…
— А може бути й інший варіант. Зв'язаний із тим таємничим Ноликом. Що це він написав. Він же й дзвонив тобі… А тоді хтось із дорослих, які готують катастрофу, засік його і змусив написати іншого листа.
— І таке можливе. Але — мета терористичного акту?
— Ну, зараз такий час, ти ж бачиш, на кожному кроці… І з провокаційною метою, і… стільки темних сил піднялося з самісінького дна, з мулу нашого суспільства!.. Варіантів безліч.
— Ти сьогодні після роботи — як?
— З тобою, Стьопо, з тобою! Які можуть бути розмови!
— Спасибі тобі, Толю.