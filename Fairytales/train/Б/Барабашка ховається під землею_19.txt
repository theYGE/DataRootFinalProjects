Несподіванка, що чекала на капітана Горбатюка у райвідділі, була вся перебинтована, — визирало тільки одне око і кінчик носа, та ще опухлі губи, на яких темними струпами запеклася кров.
— Я — до вас, — через силу проговорила несподіванка, підводячись зі стільця, що стояв біля дверей кабінету.
— Будь ласка! Заходьте! — капітан відчинив кабінет. Забинтований зайшов.
— Сідайте. Слухаю вас, — капітан намагався впізнати, хто це — голос був наче знайомий.
— Втравили мене, тепер рятуйте.
Капітан знизав плечима:
— Не розумію.
— Не впізнаєте? Мене мама рідна тепер впізнати не може. Забарило я. Василь Забарило.
— Що з вами?.. Хто вас так?..
— Якби я знав?.. Ну й здоровило!.. Руки залізні. Удар тримає, як професійний важковик. Я проти нього — мов комарик… — Вася застогнав і замовк.
— Розказуйте. Будь ласка. Все по порядку. І не поспішайте, якщо вам важко.
— Та що там розказувати… Прийшов до мене додому. Я сам живу, в однокімнатній квартирі. З дружиною розлучився, розмінялися. «Ти про що з Горбатюком говорив?» Знає вас… Усе знає… «Та, кажу, кореш мій, боксом разом займалися, Лук'яненко Жора, пропав десь, шукають». — «То скажи, щоб не шукали більше. У карти його програли. Гастролери. І з собою забрали». — «А ти звідки, кажу, знаєш? Ану, говори, бо…» І до нього… Спершу хук лівою, тоді аперкот. А він — хоч би що… Ну, а потім… От бугай!.. Я думав, він мене вб'є… Коли я очухався, бачу — телефону мобільного нема, й DVD-плеєра, що на телевізорі стояв… От зараза. Ну! Нащо ви мене втравили? Нащо ви до мене приходили?! — відчай Забарила був щирий.
— Як він виглядав? Опишіть, будь ласка, детальніше, — попросив капітан.
— Кажу ж, здоровий, як слон.
— А обличчя? — Він у темних окулярах був.
— Навіть після ваших хуків і аперкотів?
Вася на мить замислився:
— Не пам'ятаю… Він мені одразу — межи очі. Я потім нічого не бачив… Не письменник я, щоб описувати.
— Ну, давайте тоді подумаємо, звідки він міг дізнатися про нашу з вами розмову?
— Якщо це… у них всюди своїх людей понатикано. Навіть у вашому райвідділі.
— А ви кому-небудь говорили про нашу бесіду?
Вася знову задумався.
— Не пам'ятаю… Може, й сказав комусь із хлопців. На тренуванні. Хто Жору знав. Але наші хлопці всі залізні.
— А як ви думаєте, чому він прийшов саме до вас? Невже тільки попередити, щоб міліція більше не шукала Жору Лук'яненка?
— Гадаю, що так.
— Піклуються, значить, щоб ми не гаяли даремно часу, не витрачали зайвих державних коштів. Яке благородство!
— Не знаю, — похмуро сказав Вася.
— А не спадало вам на думку, що це — через Мадам Дисконт? Вона ж вас знає, продавала вам запчастини. І, мабуть, помітила вас на Пушкінській, коли їхала в машині з Жорою Лук'яненком. І встерегла, що ви її побачили…
— Ні-ні!.. Мадам Дисконт тут ні до чого! — вигукнув аж надто темпераментно Забарило.
«Ех, Васю, Васю, не актор ти, не Смоктуновський, не вмієш грати п'єсу, — подумав Степан Іванович. — Боїшся, і не в силі приховати цього».
— І все-таки, хоч і ні до чого тут Мадам Дисконт, давайте продумаємо цю версію. І давайте спробуємо відшукати її.
— Не буду я її шукати! — одрізав Забарило.
— Чому? Боїтесь?
— Нічого я не боюсь. Але вплутувати чесну, невинну бабулю…
— …Яка невідомо звідки бере дешеві речі.
— Ну й що? Чому зразу вважати, що тут замішаний кримінал? Може, вона десь склади дешеві знає…
— То чому ж ви боїтесь мене з нею познайомити? їй же ніщо не загрожує.
Це була довга, виснажлива розмова. Як не переконував Степан Іванович, як не вмовляв Забарила, той тільки мотав заперечливо головою. Нарешті не витримав — вдарив себе забинтованою рукою у груди:
— Ну, не можу я! Не можу! Як ви не розумієте?!
— Вони так залякали вас?
— Я жити хочу! Жити! А не…
— Невже ви хочете купити власне життя ціною чужого?
— Я нікого не вбивав і… не… не програвав у карти.
— І все-таки я її знайду, цю Мадам Дисконт! — вперто сказав Горбатюк. — От побачите!