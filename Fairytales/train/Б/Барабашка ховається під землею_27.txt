— Чуєте? — пошепки спитав капітан Попенко.
— Наче хтось заплакав… — прошепотів Василь Сергійович.
— Вмикайте ліхтар. Ходімте.
Вони пішли підземним коридором, сторожко вслухаючись і вдивляючись у кожен закуток, у кожне відгалуження підземного лабіринту.
Враз ліхтар вихопив із темряви дві постаті, що, скоцюрбившись, притулилися у ніші. Одна була у зимовому пальті, хустці і валянках, друга у ватнику, чоботах і в шахтарській касці з ліхтарем.
Якби Анатолій Петрович не сподівався побачити тут Іру Іващенко, він би, мабуть, її не впізнав. Таким страдницьким, змученим було обличчя дівчини. Вона обіймала руками «шахтаря» у ватнику, затуляючи його собою. По щоках її струменіли сльози.
— Іро! Що з вами? — вигукнув капітан Попенко.
— Ой! Це ви?! — скрикнула дівчина. — Як добре!.. Це… це… Жора!.. Жора!.. Жора!..
І вона знову гірко заплакала.
— Що? — здивовано дивилися вони на хлопця, який похмуро мовчав, одводячи погляд.
— Так далі неможливо, неможливо!.. Все що завгодно, але не ця могила, — крізь сльози причитала дівчина.
І раптом…
— Ой!.. — скрикнула вона. — Бережіться!
Але було вже запізно.
Страшної сили удар звалився на голову Василя Сергійовича, і в ту ж мить хтось рвонув із його рук ліхтар. І запала темрява.
— Стій! Стій! Стрілятиму! — тріснув постріл, посипалася земля.
Капітан Попенко стріляв угору.
Та не встигли вони опам'ятатися, як із глибини підземного коридору почулися якісь глухі удари, потім блиснув ліхтар і почувся бадьорий голос:
— Агов! Що це у вас тут робиться? Довелося якогось дядька по кумполу вдарити. Ліз на мене як трактор.
— А ви хто? — озвався капітан Попенко.
— Як — хто? Старший сержант Бодня. Василь Захарович.
— А де той, що на вас ліз? — Як — де? Лежить отут-о. Відпочиває.
— У вас є чим його зв'язати? Бо як очухається, клопіт буде. Слон, а не людина.
— Я бачу. Є очкурець, аякже. На затримання йшов. Якраз вийшло до шмиги, пане капітан.
— А ви звідки знаєте, хто я?..
— А мене ж хлопці спрямували. У льосі чатують.
— Молодці хлопці! — сказав Василь Сергійович, нарешті підводячись і чухаючи забиту потилицю. — А як же Помпочка, пане Бодня?
— А-а, то це ви дзвонили… Дякувати Богові, Помпочка сам утихомирився, спати ліг.
— Пощастило.
— Отож-бо… Ну, все. Зв'язати я його зв'язав, а от транспортувати доведеться гуртом. Важкий, сатана… О! І дівчина знайшлася? — він посвітив ліхтарем у нішу. — І пальто бабине на місці, і хустка, і валянці. Все гаразд. Чого ж плакати?
Вона усміхнулася крізь сльози.