Раз ведмідь ходив по лісі і побачив чоловіка, який рубав дрова. Підійшов він до чоловіка та й каже: «Найми мене до себе дрова рубати».

Дядько й каже:

— А скільки ж ти хочеш за роботу?

 Ведмідь :

— Нічого я не хочу, а лише дозволь мені спати біля твоїх вуликів в садку, бо в мене дуже шкіра свербить; хай вони мене покусають, може пройде.

У дядька були вулики. Дядько і погодився.

   Після роботи прийшли додому. Дядько ліг у хаті, а ведмідь у садку. Тільки надворі смеркло — ведмідь поїв мед і пішов собі навпростець до лісу.

   Дядько ранком встав. У садок — а там ні ведмедя, ні бджіл, ні меду…

От так хитрий ведмідь обманув старого дядька.