В одній коробці жив собі Простий Олівець. Стрункий, в помаранчевому костюмчику і з гумовим капелюшком. Олівець був не тільки красенем, а й умів гарно малювати. Цілу Академію мистецтв закінчив! Ось одягне він окуляри на ніс, насупить розумно брови і почне водити стрижнем по папері: коротка лінія, довга лінія, одна карлючка, інша карлючка, потім маленькі рисочки ― і ось вже полем скаче кінь, махає хвостом, і грива його майорить на вітрі. Дивляться на малюнки Простого Олівця і охають, і ахають:

― Ах! Ох! Як же гарно! Все виходить, як живе! Ось шкода тільки, що колір лише один. А так ― все як наяву!

   Поруч з Простим Олівцем жили його двоюрідні брати ― Кольорові Олівці: Червоний Олівець, Помаранчевий Олівець, Жовтий Олівець, Зелений Олівець, Синій Олівець і Бузковий Олівець.

   За характером жоден з братів – олівців не був схожий на іншого. Червоний Олівець був дуже серйозним. Помаранчевий Олівець мав славу жартівника і витівника ― розіграші різні придумував і всіх веселив. Жовтого Олівця знали як добряка і помічника. Зелений Олівець вважав себе найголовнішим, і інші вважали його хвальком, тому що він любив повторювати: «Я… я… я». Синій Олівець теж вважав себе дуже важливим, але говорив мало і по суті, і важливості своєї не виказував. Бузковий Олівець був дуже – дуже сумним і замріяним. Малював не часто і важливим себе не вважав. Однак всі знали, що якби не він, не були б малюнки братів настільки яскравими і барвистими.

Кожен з братів – олівців вмів малювати щось своє.

   Червоний Олівець – малював червоні квіти, червоні килими і ротики у людей. Помаранчевий Олівець – малював сонце, апельсини, руде волосся у дітей, рудих котів і собак. Братик Жовтий Олівець, як і Помаранчевий, теж любив малювати сонце, а ще квіти і метеликів. Зелений Олівець малював траву і дерева. Синій Олівець малював очі у людей, одяг, але головне, що міг намалювати тільки Синій Олівець, ― це небо і воду. Ось який важливий олівець! І останнім в списку, але далеко не останнім за значимістю, був Бузковий Олівець, і малював він квіти, одяг і метеликів.

   Встали брати Кольорові Олівці дружно і давай малювати: рисочки, кружечки, палички, закарлючки; і бачиш, що вийшло?

   Під жовтим сонцем розкинувся зелений луг, укритий барвистими квітами, над якими увиваються різнокольорові метелики.

― Який гарний малюнок! ― захоплюються одні. ― У Простого Олівця теж малюнки красиві, але у братів Кольорових Олівців малюнки веселі, різнобарвні і яскраві, ― відзначають інші.

А треті, нехороші, підбурюють Простого Олівця:

― Що ти мовчиш і слухаєш, як хвалять цих вискочок Кольорових Олівців!? Доведи їм, що ти кращий, ― почни з ними змагатися. А ще ліпше ― зіпсуй їхні малюнки! Так їм і треба.

   Слухаючи такі слова, Простий Олівець засмутився. Якби на його місці був хтось інший, можливо, він би почав змагатися і воювати з Кольоровими Олівцями, щоб довести, хто кращий або головніший.

   Але Простий Олівець відрізнявся добротою і мудрістю. На слова підбурювачів він відповів:

― А чому б мені не малювати разом з Кольоровими Олівцями! Я буду малювати основні лінії, а вони ― розфарбовувати, і тоді наші малюнки стануть ще кращими!

Підійшов Простий Олівець до Кольорових і каже:

― Браття Олівці, візьміть мене в свою веселу команду, будемо дружити і малювати разом.

   Порадилися Кольорові Олівці і прийняли двоюрідного братика до себе. І ось, подивися, що вийшло!

   Зеленим лугом скаче гнідий кінь. Його чорна грива майорить на вітрі. Кінь б'є копитом об землю, і його карі очі радісно виблискують.

   Яскраве сонце світить у блакитному небі, а навколо в’ються строкаті метелики і цвітуть чарівні квіти.

― Ого-го! ― захоплюються навколо. ― Які молодці! Так красиво, реалістично і акуратно малюють! А як дружно працюють! Оце так команда! Оце так молодці! Поглянь, ось вони лежать у своїй коробці ― дружна команда олівців: Простий Олівець, Червоний Олівець, Помаранчевий Олівець, Жовтий Олівець, Зелений Олівець, Синій Олівець і Бузковий Олівець. Цю картину Олівці намалювали разом!

   А ти, коли вранці прокинешся, не забудь взяти свої олівці і що – небудь намалювати. І пам'ятай, що тільки тоді, коли з'єднаються всі кольори, може вийти щось дійсно яскраве, мальовниче й прекрасне.